---
title: '25'
contentType: prose
---

Nad važeckými loukami se rychle stmívalo. V kolibě bylo ticho, valaši seděli v pološeru na smrkovém chvojí kolem malého ohně a dívali se mlčky do plamenů. Z velkého kotle, zavěšeného na silné bukové větvi nad ohněm, stoupala voňavá pára a mísila se s kouřem. Valaši mlčeli, nikomu nebylo do řeči. Z ohrady se občas ozvala některá ovce, slabě zacinkal spěžový zvonec, z nedalekých vrbin zašuměl potok. Biely Váh byl tady pod horami ještě malou, i když divokou stružkou, teprve dole v údolí začínal nabírat na síle i na mohutnosti.

„Co teď s námi bude,“ zeptal se jeden z valachů. „Kdo nás ochrání proti křivdám?“

Nikdo mu neodpověděl. Oheň tiše žhnul v přítmí koliby.

„A jak ho vůbec chytili?“ zeptal se nejmladší valach, chlapec sotva dvanáctiletý.

Bača se vytrhl ze zamyšlení a přihodil do plamenů pár suchých větví. Jehličí zapraskalo a kouř zavoněl pryskyřicí.

„Slyšel jsem, že je přepadli v krčmě. Jánošík by nad tou přesilou zvítězil, ale na peci tam seděla baba, zlá a lakotná, zatoužila po odměně. Přebírala zrovna hrách a hodila Jánošíkovi hrst hrachu pod nohy. Uklouzl, skočili po něm, ale protože neměl svůj opasek s kouzelnou žilkou, přemohli ho.“

„Ovčáci z Pribyliny vyprávěli,“ ozvalo se z šerého kouta, „že i s řetězy na nohou třikrát obhajduchoval šibeničku. V poslední chvíli přijel na zpěněném koni posel s příkazem, aby Jánošík dostal milost, jestliže postaví z horních chlapců čtyři regimenty vojska pro císaře. Ale Jánošík odmítl.“

„A co kouzelná valaška?“ zeptal se chlapec dychtivě.

„Zavřeli ji do vězení,“ řekl valach, „za sedmero dveří, pobitých železem. Když Jánošíka vedli ke katovi, valaška šest dveří prorubala, ale když se prosekala přes ty sedmé, bylo už pozdě, Jánošík dokonal. Valaška zmizela, ale ze světa se neztratila. Na Králově holi je zaťatá v javoru a čeká, až si pro ni Jánošík přijde.“

Chvíli bylo ticho, jen oheň tiše praskal.

„Dnes je právě den,“ řekl bača, „kdy se zbojníci po dlouhé zimě znovu scházeli v horách. Zapalovali ohně na Králově holi, na Gapelu či na Poludnici a to bylo znamení pro ostatní, že zima skončila a že nadchází čas k novému zboji.“

Venku krátce zaštěkal pes a tichounce cinklo několik zvonců, jak se ovce pohnuly. Bača vstal a vyšel před kolibu. Všude bylo zase ticho.

Opřel se o dřevěný trám u dveří a naslouchal zvukům z lesa. Pak mu pohled zabloudil vzhůru, až tam, kde se na protější straně údolí sotva znatelně rýsovala proti zahvězdněnému nebi křivka horského hřebene. Strnul, zatajil dech, protřel si dlaní oči a znovu se podíval. Obrátil se a vykřikl:

„Chlapci, rychle!“

Valaši vyběhli z koliby.

„Vidíte?“ řekl bača a hlas se mu třásl vzrušením. „Vidíte to dobře?“

Daleko a vysoko nad údolím, až tam, kde se zdvíhaly k nočnímu nebi mohutné stíny hor, planul na samém vrcholu Královy hole vzdálený oheň.

Vypadal na tu dálku jako malý a sotva znatelný červený bod, ale oblaka nad vrcholem rozlévala jeho zář do šířky jako vzdálenou a rostoucí povodeň.
