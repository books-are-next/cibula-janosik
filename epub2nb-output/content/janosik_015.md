---
title: '10'
contentType: prose
---

  

Juraj se vrátil domu do chalupy pod Púpovem. Všechno bylo jako kdysi, a přece se všechno změnilo. Jestliže mu připadal život na kopanicích před kuruckou vojnou těžký, teď se mu zdál k nesnesení. Nemohl si zvyknout. Chodil zase na panské, hospodařil s otcem a se starším bratrem Jankem, Adam a Martin pásli ovce a většinu času žili na salaších. Matka se starala o chalupu, kozu a pár ovcí. Těžkými motykami obdělávali malé políčko nad chalupou, ale horské lijáky splachovaly půdu do údolí a obnažovaly nové a nové kamení a skálu. S podzimkem pracoval Juraj v lese; koník, kterého si přivedl z vojny, jim pomáhal tahat dřevo. Juraj býval zamlklejší než dřív; marně se ho matka vyptávala, co ho trápí, býval zadumaný, myšlenkami někde daleko.

Občas mu Matěj pověděl nové zprávy, které přinesli terchovští radní z Tepličky, jindy vyslechl ve vsi u Rajčana vyprávění potulných vysloužilců, zběhů a uprchlíků. A nebyly to dobré zprávy. Rákoczi se marně snažil zbubnovat nové vojsko, psal na všechny strany zoufalé listy a ve všech těch dopisech byly otázky, plné bolesti a rozčarování: co udělat, aby se Slováci znovu rozhýbali, znovu rozkřičeli? Listy zůstávaly bez odpovědi, nebo mu odpovídali opatrně, vyhýbavě a s vytáčkami.

Vůdce dohasínajícího povstání se pokoušel zverbovat nové vojáky: vyhlásil znovu, že poddaní, kteří chtějí bojovat, dostávají věčnou svobodu a nejsou už v moci svých vrchností – ale poddaní mlčeli a vrchnost se tomu nařízení jen smála. Přikázal, aby poddaní sloužící v kuruckém vojsku byli osvobozeni od veřejných povinností, právě tak jako všechny vdovy, jejichž mužové padli v povstání; ale to všechno byl už jen výkřik do prázdna. Zemani a představitelé šlechty, pokud ještě zůstali na straně kuruců, měli dohasínající povstání pevně v rukou a snažili se získat z posledních zbytků kuruckých vojsk aspoň výhody pro sebe: nové poddané, nové pracovní síly pro svá panství.

Hrabě Löwenburg vycítil svou příležitost; došlo na jeho slova. Zabral hospodářství, jejichž majitelé se ztratili někde ve vřavě vojny, a dosadil do chalup nové poddané. Zvýšil daně a porcie, předepsal další robotní povinnosti.

Pak přinesl rychtář do Terchové novou zprávu: zbytky kuruců utrpěly další zničující porážku u Romhányi. Nikdo na kopanicích ani pořádně nevěděl, kde to vlastně je. Padl Nový Kameň, Spišský hrad, padly Nové Zámky. Císařští vtáhli do Levoče, do Humenného. Rákoczi uprchl do Polska a později do Turecka jako kdysi velitel jiného povstání, hrabě Imrich Thököly.

Juraj často vzpomínal na Oravce a na jeho poslední slova. Vzpomínal na dny, kdy se plahočili v bažinách i v závějích a kdy se jim zdálo na dosah ruky všechno, o čem snili. Ale zahnal vždycky ty myšlenky jako dotěrné mouchy a oháněl se dál sekerou v lese anebo motykou na poli, jež rodilo jen pár slabých stébel a hubených klásků.

Byly to zlé doby, horší na kopanicích nikdo nepamatoval.

Jen samotný gróf Esterházy měl na svém trenčínském panství šedesát tisíc chudáků, kteří umírali hladem; v zimě táhly k městům obrovské zástupy žebráků, jako když se v mrazech slétají k dědinám hejna hladových vran.

Po cestách se potulovalo plno lidí, kteří prchali odnikud nikam: vysloužilci, uprchlíci, kteří se skrývali před vrchností nebo před vojenskými pány, zběhové i ti, kteří neměli kde hlavu složit.

Proskočily zvěsti, že na Liptově i v sousední Oravě vznikly malé skupiny i celé regimenty, že se ukrývají v lesích a přepadávají kupce na cestách, oberou je do posledního a ztratí se zase v hlubokých lesích a v nepřístupných horách. Valaši z Tižiny vyprávěli v Terchové, že se na horních Kysucích objevil nějaký Tomáš Uhorčík, zbojnický kapitán, že se svou družinou přepadává kupce i vrchnost, obírá je o všechno, co u nich najde, a neposlouchá nikoho na světě. Na čas vždycky ty pověsti utichly, už všichni mysleli, že kapitán nežije, ale vynořil se znovu a zprávy o jeho skutcích se rozletěly jako blesk po celém kraji: jednou se objevil na Oravě, jindy nahoře na Kysucích, ve Slezsku, na Moravě i v Polsku. Ale pak jednoho dne vyprávěl ovčák z Lutiše v terchovské krčmě, že Uhorčíka lapili, a potom už o zbojnickém kapitánovi nikdo neslyšel.

Žilo se těžko, přetěžko. Stačilo, aby se chudák při robotě narovnal v zádech, a už ho vedli na dereš, už musel pracovat s řetězy na nohou.

Zima byla zlá a trvala dlouho. Sněhu napadlo až po střechy, ještě v květnu přišly vánice; a zjara liják za lijákem, přívaly strhávaly cesty a rozryly pole, na lukách stála voda, povídalo se, že celou zemi čeká hladomor.

Těžko bylo na kopanicích.

Terchovští sklízeli seno, to byla jedna ze starých robotních povinností. Pršelo každý druhý den, tráva usychala špatně a vítr ji rval i z dřevěných pahýlů, na kterých se sušila.

Jednoho takového větrného dne sklízeli ze strání nad Varínkou. Nakládali seno na smyky z větví nebo je nosili v obrovských rancích na hřbetě. Krátce po polednách se objevila na dolní cestě skupina jezdců, bílé kabáty jim svítily ve slunci. Mířili ke vsi, ale pak prudce odbočili a hnali koně do stráně, kde muži pracovali. V houfu vojáků jeli dva hajduci a dráb z Tepličky. Dráb zastavil a rozhlédl se.

„Vyberte si, koho chcete,“ řekl dráb. „Já chci jen dva. Kde je Matěj Dykoš?“

„Tady není, pane,“ řekl Jakub Merjad. „Pracuje někde na salaši pod Púpovem nebo v lese na Velhoře.“

Vojáci se vrhli ke skupině mladých mužů. Vybrali si jednoho a hnali ho dolů k cestě.

Dráb spatřil Jánošíka. Stál uprostřed louky, vysoký, urostlý, v rozhalené plátěné košili.

Rozběhl se k němu.

„Ty jsi Juraj Jánošík z kopanic?“

„Jsem.“

„Toho chci!“ vykřikl dráb. „Právě toho!“

V okamžiku byli u Jánošíka dva jezdci v bílých kabátcích. Jeden z nich ho popadl za rameno, ale Jánošík se mu vytrhl a voják málem spadl z koně. Vytáhl šavli, brunátný vztekem.

„Nech ho!“ vykřikl dráb. „Toho si vybral sám pan hrabě!“

Zašklebil se Jánošíkovi do tváře.

„Jeho Milost ti dává možnost, abys napravil své ničemnosti. Byl jsi u zlopověstných kuruců a mohl by tě pověsit, kdyby chtěl. Nebo tě zavřít do temnice, zmrskat nebo všechno dohromady.“

„Císař dal všem milost,“ vykřikl Jakub Merjad.

„Neber si jméno císaře do huby,“ zaškaredil se voják.

„Císař pán je daleko,“ zasmál se dráb. „Jeho zástupcem je tady pan hrabě. A ten přikázal, aby ti oblékli bílý kabátek! Aspoň pomůžeš dorazit tu chátru kuruckou!“

Přistoupil k němu blíž.

„A kdyby ses vzpouzel, nezapomeň, že si může přijít i pro tvoje bratry. Beztak jsou to zrovna takoví lotři jako ty.“

Čtyři jezdci obstoupili Jánošíka. Ten se vrhl do skulinky mezi dvěma koňskými hlavami a rozběhl se k lesu. Neběžel však dlouho, v krátké chvíli byli jezdci znovu kolem něho a srazili ho na zem. Čekali, až se zvedne, šavle v rukou.

Jánošík pomalu vstal.

„A teď dolů na cestu,“ zavelel jeden z vojáků. Znal své řemeslo a věděl, že teď už jim neuteče.

Juraj sestupoval svahem k cestě, kde už čekal vůz, obstoupený dalšími vojáky. Na voze stálo deset chlapců s rukama svázanýma za zády.

Jánošík se rozhlédl. Seno vonělo, nebe bylo modré, jen nad horami stála kupa bílých mraků. Někde daleko nad vrchy zahřímalo, pomalu a jakoby lenivě. Slunce pálilo.

Vyskočil na vůz. Zamířili po proudu Varínky k Tepličce.

Tak se stal Juraj Jánošík z kopanic, bývalý kuruc, císařským vojákem. V záložním oddílu byli většinou starší vojáci, bezmála vysloužilci, ale byli v něm i chlapci jako Juraj, které pochytali na poli, v lese či po chalupách. Mladí vojáci se nemohli smířit s myšlenkou, že mají chránit kaštely, zámky a panské dvorce, že se tak vlastně ocitli po boku hajduků a drábů, kteří jim tolik ztrpčovali život.

Oddíl zůstal jen krátce v Žilině, potom harcovali z místa na místo, pořád na dosah Kysuc. S kuruci se nesetkali, k posledním bitkám došlo občas daleko na východě, ale už to ani bitky nebyly.

Pak se vydal oddíl údolím Váhu k jihu. Prošli Hričovem, táhli podle řeky. Na západě se zdvíhaly nekonečné hřebeny Javorníků, lesnaté kopce, louky a zelené vrchy. Prošli Bytčou a oddíl zamířil podle malé říčky k zámku.

Když ho Jánošík spatřil poprvé, připadal mu jako veliké vězení: vysoká hradba s klíčovými střílnami kolem dokola, v každém rohu kulatá bašta, nad zámkem věže. Přešli přes most, z okénka nad bránou ze smrkových desek je pozorovali hajduci. Vysoká barevná věž jako by sahala až k nebi.

Záložní císařská kompanie se usídlila v přízemních jizbách poblíž vchodu. Měli hlídat zámek a strážit vězně v zámecké věznici.

V první době měl Jánošík varty jen u vnitřní brány a vysoko na věži. Na věži býval nejraději; dřevěné schody vrzaly pod nohama, vždycky měl dojem, že vystupuje až k mrakům. Z půdy voněly zbytky léčivých bylinek, které se tam kdysi sušily pro zámeckou apatéku a které teď dávno trouchnivěly uprostřed hromad lískových oříšků. Z věže byl rozhled na všechny strany, přes široký Váh a střechy Bytče k horám, zelené vrchy se zdvíhaly kolem dokola. Snažil se spatřit kopce nad Terchovou, ale věděl, že tak daleko nedohlédne, bylo to daleko, příliš daleko. Vzpomněl si na Oravce, kterého pohřbili na některém tom kopci pod zelenou jedlí, a hlavou se mu honily vzpomínky na boje a šarvátky, na večery u ohňů, znovu a znovu hledal příčinu, proč se celé to nadšení rozplynulo jako pára nad řekou a proč skončilo tak nešťastně.

Na začátku mu zámek připadal nádherný, obdivoval na chodbách paroží se svíčkami, studnu a kašnu obitou železnými obručemi, tesaný komín s kamennými postavami i velký svatební palác s doškovou střechou, kruhové okenní sklo v olověných kroužcích. Ale poznenáhlu poznával, že zámek je uvnitř napůl zpustlý, panstvo bylo v těch nejistých dobách kdovíkde, a ještě se říkalo, že obě zámecké paní mají teď jiné starosti, že si na zámek brousí zuby zase Esterházy, jemuž zámek dřív patřil, a že se chystá vykoupit ho ze zálohy i s celým panstvím. A tak se nikdo na zámku o nic nestaral, správce ze všech nejméně, všichni věděli, že s novým pánem přijdou i noví úředníci.

Pak dostal Jánošík první hlídku v zámecké věznici. Byla vlevo u hlavního vchodu pod bránou a měla dřevěné dveře, pobité železnými mřížemi. Strážnice vachtýřů byla hned proti vchodu do věznice. Kdysi to bývala místnost zámeckých drabantů, teď se tam střídaly hlídky ve dne v noci.

Jánošík seděl u dubového stolu, rozhlížel se po klenutém zašlém stropě. V koutě stála rozviklaná lavice, u ní veliký kámen se zapuštěným řetězem – pro vězně, aby nemohl uprchnout. Ale kámen byl zbytečný, další řetězy visely v arestu a přes dva padací mosty stejně nikdo nemohl projít; hradba byla vysoká, pod ní vodní příkop.

Jánošík si tu připadal sám jako ve vězení. Nahoře na věži byl jako pták v povětří, díval se na hory a lesy kolem dokola; tady měl pocit, že ta kamenná koule je připoutána řetězem k jeho vlastní noze.

Do strážnice vešel starší vachtýř. Říkali mu Antoš, pocházel odněkud od Baloghu. Byl to už skoro vysloužilec, ale neměl kam jít, zvykl si na vojnu, strávil v ní dlouhá léta, a když se teď dostal na stará kolena do záložního strážního oddílu, docela mu ten poklidný život vyhovoval. Měl dlouhé špinavě bílé kníry a trochu se už pochýlil v ramenou. Hodil na stůl plechovou misku, v níž nosil vězňům jídlo, posadil se na lavici a opřel se zády o zeď.

„Tady není špatná služba,“ řekl a oči měl zavřené, s úlevou si narovnával záda. „Jenom si dávej pozor, ať se ti nepřihodí nějaký malér.“

„Koho vlastně hlídáme?“ zeptal se Jánošík a ukázal hlavou k dubovým dveřím věznice.

„Ba právě,“ řekl Antoš. „Přivedli sem vzácného ptáčka, tak vzácného, že ostatní vězně dali do druhé temnice. Je jich tam plný arestům. Copak těch se bát nemusíš. Pár selských hřbetů, pár bláznů, co jim nevoněl vojenský kabát, a to je všecko. Zato tenhle, to je čert.“

„Kdo je to?“

„Kapitán zbojnické frajkompánie. Jmenuje se Tomáš Uhorčík. Čeká tady na soud.“

„Uhorčík?“ Jánošík se předklonil. „Ten z Kysuc?“

„Ten. Je z Predmieru, to je kousek po řece. Proto ho sem přivezli. Jistě jsi už o něm slyšel.“

„Něco.“

„Přikovali ho, z řetězů neuteče. Ale kdo ví, jaký nápad se mu zrodí pod těmi černými pačesy. A pak bys to slízl ty. Až mu poneseš jídlo, postav si druhého vachtýře před věznici. Pro jistotu.“

Stařík vstal, protáhl si ještě jednou záda a odešel. Druhý strážný podřimoval na lavici, pak se probral, vytáhl kudličku a začal si vyřezávat z lipového dřeva hranatého koníka.

„Tohle je slavný arest, jestlipak víš?“ zeptal se Juraje.

„Myslíš kvůli Uhorčíkovi?“

Strážný mávl rukou. „Takových je plno ve všech arestech. Ale víš, kdo tady seděl?“

„Jak bych to mohl vědět?“

„Ficko a ty holky, co pomáhaly Bátoryčce.“

„Kdo je to?“

„No přece bílá paní z Čachtic!“

„Ta, co zamordovala a utrápila sto děvčat?“

„Šest set! Šest set, a vlastníma rukama! No a tady v temnici pak čekal na popravu ten šibenec Ficko, co jí nadháněl chudáky holky. A s Fickem i její služebné, ty šarvárské ženské, co jí při mučení pomáhaly. Všechny je upálili, jenom Ficko dostal milost.“

„Milost?“

„Ještě mu nebylo osmnáct. Tak mu dali úlevu. Nejdřív ho sťali a teprve potom hodili jeho tělo na hranici.“

„Pěkná milost,“ ušklíbl se Jánošík. „A co udělali Bátoryčce?“

Strážný se na něj udiveně podíval.

„Co by jí udělali? To byla přece vrchnost. Ani před soud nešla. Nejvyšší soudce, Thurzo se jmenoval, ji z toho vysekal. A počítám, že mu to ani nedalo moc práce. Dožila si v klidu a pokoji na svém hradě v Čachticích. Jenom nesměla vycházet. Moc jí toho neudělali.“

„Jak to všechno víš? Byl jsi u toho?“

Strážný se zasmál.

„To kovář mi všechno vyprávěl. Je tady už dvacet let a má v malíčku všechno, co se tu kdy šustlo.“

„Kovář?“

„Má kovárnu v baště. Dobrák chlap, hned se dá s člověkem do řeči jako s bratrem.“

Jánošík vstal a začal přecházet od dveří ke kachlovým kamnům a zpátky.

„Co udělají s Uhorčíkem?“

„Co tak myslíš? Pro zbojníky není žádná milost. Ani taková ne, jakou dali Fickovi. Pro ty jsou jen dvě cesty. Buď je vpletou do kola – anebo šibenička.“

„Všichni tak skončí, co utekli do lesů?“

„Všichni, chlapče. Leda… Kdoví. Tu a tam některý zmizí. Možná zajde někde v lese jako divá zvěř, jako postřelená liška. Nebo možná odtáhne někam daleko a žije pod jiným jménem. Ale to se stane málokdy. Většinou toho nenechají. Nevím proč. Povídám přece, jsou jako vzteklé lišky.“

Vzal ze stolu dřevěný džbán, napil se a hřbetem ruky si otřel vousy.

„Je dnes horko.“

„Dám mu trochu vody,“ řekl Jánošík.

Strážný se zasmál.

„Zvědavost ti nedá, co? Nemůžeš se dočkat, až ho uvidíš? Tak se na něj jdi podívat! Na tu slávu, co o něm koluje, zrovna nevypadá.“

Vstal.

„Budu u dveří. Kdyby něco, zavolej.“

Jánošík nabral vodu do džberu, zapálil smolničku, vzal z hřebíku těžký klíč a odemkl dveře do věznice. Pomalu je za sebou přivřel. Smolnička prskala a jen slabě osvětlovala černé sklepení. V první chvíli neviděl nic, ale oči brzo přivykly šeru. Na zdi visela pouta, pod nimi stálo pět dřevěných klád. V koutě zaharašil řetěz.

Postoupil o dva kroky. Sláma mu pod nohama zašelestila.

Pak ho spatřil. Napůl ležel, napůl seděl u zdi. Na rukou i na nohou měl řetězy.

V roztrhaných cárech košile bylo vidět jeho široká ramena. Bradu měl zarostlou, černé vlasy jako rozházené hnízdo. Ale oči mu výsměšně svítily. Díval se pozorně na příchozího.

„Tak co, vojáku, neseš mi víno?“

„Vodu,“ řekl Jánošík. Postavil džber před vězně.

Uhorčík vzal džber oběma rukama a zhluboka se napil.

„Mají tady dobrou. Ale v lese chutná líp.“

Jánošík mlčel.

„Moc řečí nenaděláš, vojáku,“ řekl Uhorčík. „Ještě jsem tě tady neviděl.“

„Já tebe taky ne.“

„A copak že sis oblékl císařský kabát? Nic lepšího tě nenapadlo?“

„Chytili mě,“ řekl Jánošík.

„A proč ses dal? Copak jsi ovce?“

„A proč ty ses dal?“

Uhorčík se chraptivě zasmál. V očích mu zajiskřilo.

„Odkud jsi?“

„Z Terchové.“

„Terchová… Tam jsou dobří lidé.“

„Ty znáš Terchovou?“

Uhorčík se znovu zasmál.

„Vyslýcháš? Měl sis přivést písaře, aby hned zapsal přiznání.“

„Nevyslýchám. Ptal jsem se.“

„Oni se taky jen ptají. Zeptají se – a připálí ti trochu boky, abys byl hovornější.“

Jánošík by byl rád věděl, zda Uhorčík nepotkal někde v horách Haladeje a ostatní kurucké kamarády, kteří odešli do lesů; myslil na to od chvíle, kdy vstoupil do temnice, ale teď už se ptát nemohl.

„Škoda tě pro strážnou službu,“ řekl Uhorčík. „Měli tě poslat proti kurucům. Tam by ses aspoň naučil bojovat.“

„Už jsem se naučil,“ utrhl se Jánošík.

„Proti kurucům? Ale máš pravdu. Lehčí je hlídat vesnické chudáky, když je zavřou do arestu. Nic se ti při tom nemůže stát.“ Chvíli si ho prohlížel. „Že se nestydíš. Chlap jako hora, a nosí bílý kabát.“

„Z vlastní vůle jsem ho neoblékl. Už jsem ti to říkal.“

„Tak. Ani se jim nedivím, takového chlapa bych taky bral do regimentu. A copak že si na tebe vzpomněli? Terchová je daleko.“

Jánošík vzal prázdný džber a napřímil se.

„Nelíbilo se jim, že jsem byl u kuruců.“

Uhorčík si překvapeně hvízdl.

„Tak buď rád, že jsi dopadl takhle.“

Chvíli pozoroval Jánošíka přimhouřenýma očima a šklebil se.

„A co když se s nimi jednou setkáš v boji? Pěkně tvář proti tváři?“

„Nesetkám. Je konec s kuruckou vojnou.“

„Měli jste mizerné kapitány. Moc mizerné.“

„Já jsem je nevybíral.“

„To je právě ta chyba. Copak jste si neuměli komandovat sami?“

„Vypadá to,“ řekl Jánošík, „že neuměli.“

Obrátil se, sklonil hlavu, aby mohl projít dveřmi, a zabouchl je za sebou tak prudce, až zaduněly.

Strážný na chodbě sebou trhl.

„Stalo se něco?“

Jánošík neodpověděl. Postavil prázdný džber na stůl a přecházel hněvivě světnicí sem a tam, od kamen ke stolu, od stolu ke kamnům.

Strážný seděl na lavici a vyřezával dřevěného koně. Tiše si při tom hvízdal.
