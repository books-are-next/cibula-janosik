---
title: '1'
contentType: prose
---

<section>

Byl studený den na konci ledna. Cestou od Varína spěchali tři lidé, dva muži a žena. Muži měli na hlavách huňaté beranice, ženě bylo vidět v zachumlaném šátku jen oči. Dlouhé ovčí kožichy jim sahaly téměř až na zmrzlý, větrem udusaný sníh. Říčka pod cestou byla zavátá. Muž, který šel poslední, nesl v náručí chlupatou ovčí kožešinu a opatrně ji tiskl k prsům. Žena byla drobná, o hlavu menší než oba muži. Sníh pod nohama skřípal a vrzal při každém kroku.

Muž s kožešinou v náručí zdvihl občas hlavu a letmo pohlédl k zasněženým vrchům. Když ráno vycházeli ještě za tmy z Terchové, svítily na nebi hvězdy; třpytily se a jiskřily v mrazivé noci, zdály se téměř na dosah. Muži věděli, že je to předzvěst sněhu, že se v nejbližších dnech zkazí počasí; pospíchali, aby byli co nejdřív zpátky, v teple a bezpečí domova.

Když se vydali z Varína na zpáteční cestu, nebe bylo zatažené a hřebeny nad zasněženými lesy se ukryly v mracích. Brzy nato se zdvihl vítr. Nejdřív jen v krátkých, sotva znatelných závanech, ale teď už foukal bez přestání; sotva přešli krasňanskou lávku a minuli poslední chalupy vesnice, opřel se do nich s náhlou a nečekanou silou. Začalo sněžit a prudký vichr hnal celé náruče sněhu vodorovně napříč přes cestu. Lesy na úbočích se rozhučely.

Žena se zastavila a obrátila se k muži, který kráčel beze slova několik kroků za ní.

„Ukaž, Merjade,“ řekla mírně, „ponesu ho.“

Muž jí opatrně podal kožešinový uzel a žena si ho zkušeným pohybem zavěsila přes rameno.

„Jenom na chvíli,“ řekl muž nerozhodně a oba znovu vykročili.

Vítr sílil. Vrchy nad Varínkou se už dávno ukryly v mlze. Chumelilo tak hustě, že bylo vidět sotva na pár kroků. Na cestě se začaly rychle tvořit závěje. Trojice šla teď pomaleji; postupovali kupředu se skloněnými hlavami, namáhavě se prodírali větrem, který sílil a sílil.

Muž, který kráčel první, si všiml, že se mu dech sráží na límci kožichu v jinovatku a v drobné ledové rampouchy. Otřel si je rukávem, ale věděl, že je to zbytečné. Nenápadně se ohlédl na ženu.

Šla vytrvalým, pravidelným krokem, nakloněna kupředu proti větru, tvář jí nebylo vidět, celý obličej měla přikrytý šátkem. Zastavil se a čekal. Když k němu došla, vzal kožešinový uzel, přitiskl ho k hrudi jako vzácný poklad a znovu se vydal na cestu.

Teď už postupovali stále pomaleji, brodili se čerstvým sněhem a cítili, jak jim nohy těžknou únavou. Šli těsně za sebou, oba muži vpředu, žena za nimi. Snažila se našlapovat do jejich stop, ale dělali příliš dlouhé kroky a žena každou chvíli zapadala do sněhu.

Vítr znovu zesílil. Věděli, že kopce se tu trochu rozestoupily, vichr ztratil přirozenou překážku a opřel se do nich s dvojnásobnou silou. Napříč cesty už byly široké závěje, zapadali do nich místy až po kolena.

Muž vpředu se zastavil. Uvědomil si, že už jdou z Varína aspoň tři hodiny.

„Ničemný, holomský nečas,“ řekl unaveně a otřel si rukavicí sníh z obočí. „Taky to mohlo aspoň dnes počkat.“

„Raději půjdeme,“ řekla žena. „Bude brzy tma.“

Vítr teď protahoval údolím přímo proti nim. V jednu chvíli muž s kožešinou v náručí uklouzl, padl lokty do sněhu, ale hned zase opatrně vstal. Otřepal z kožešiny sníh, nahlédl pozorně do malé štěrbiny mezi dvěma cípy uzlu a rychle je zase přitáhl. Pomalu se vlekli dál. Lesy ztracené ve vířivé chumelenici hučely a vítr smetal ze svahů na cestu nové a nové záplavy sněhu.

Mezi dvěma poryvy vichřice k nim z dálky dolehlo táhlé zavytí. Muž, který teď nesl v náručí kožešinový uzel, pohlédl v tu stranu, ale viděl jen bílé víření sněhové záplavy. Odhadoval, že mohou být někde pod Sokolím. Napínal sluch, ale neslyšel už nic. Doufal, že drobná žena, našlapující v jeho stopách, nic nezaslechla. Pak se ten zvuk ozval znovu a žena řekla:

„To byl vlk.“

Merjad se zastavil.

„Tady ne. Možná liška, nebo spíš nějaký zatoulaný pes. Vesnice už bude nedaleko, ještě pár kroků a jsme u Kamenců.“

Žena už neřekla nic. Brodili se závějemi a naslouchali; zavytí se ozvalo ještě jednou, ale zdálo se, že z větší dálky; muž si nebyl jist, zda to tentokrát nebylo jen zahučení větru v úbočí lesa. Šli o poznání rychleji, i když se stále ještě bořili.

Teď už se jim zdálo, že cesta je nekonečná, žena začala uvažovat, že nejspíš odbočili a možná teď bloudí v kruhu, ale hned tu myšlenku zase zahnala: údolí Varínky je musí dovést domů, i kdyby měli zavázané oči. A kdyby sešli z cesty, museli by dřív nebo později dojít k lesům, a hlavně stoupat do svahů.

Ve chvíli, kdy to nejméně cekali, se před nimi v padajícím sněhu objevily dřevěné chalupy. Jak kráčeli se skloněnými hlavami, málem do nich narazili. Oddechli si.

„A jsme doma.“ řekl Merjad. „Už jsem myslel, že to nikdy neskončí.“

Prošli kolem mlýna, cítili ve vzduchu kouř a vůni bukového dřeva, známou vůni domova. Tu a tam prosvítalo z malých okének škvírami mezi mechem a hadry slabé nažloutlé světlo, ale ve většině chalup bylo tma. Před malou dřevěnicí u lávky se zastavili.

„Pojďte se na chvíli ohřát,“ řekl Merjad. „Nechcete zůstat přes noc? Nahoře bude plno sněhu.“

Muž s kožešinou v náručí se obrátil k ženě, ale ta řekla rozhodně: „Musím se postarat o děti.“

„Nějak už dojdeme,“ řekl muž. „Máme společnou cestu. A žena by doma trnula strachem, že se nám něco stalo. Raději půjdeme, než se docela zatmí.“

„Dobrá, nebudu vás zdržovat,“ řekl Merjad. „Přinesu aspoň nějakou kožešinu, aby tomu drobečkovi nebylo zima. Nahoře bude od Púpova pořádně foukat.“

Obrátil se a vešel do chalupy. Za malý okamžik byl zpátky a přehodil mužovi přes uzel cípatou kožešinu.

„Děkuju ti, Jakube,“ řekl muž. „A tobě taky, Barboro. Lepší kmotry jsem si ani nemohl přát.“

„To nic,“ řekl Merjad a mávl rukou. „Příště mi to oplatíš. Ani to nebude tak dlouho trvat.“

„Zejtra se u tebe zastavím,“ řekl muž. „Vrátím ti tu kožešinu“

„To nepospíchá. Jestli chcete jít, raději se nezdržujte. Na kopanice je to kus cesty.“

„Dobrou noc, Merjade,“ řekla žena.

Merjad pokývl hlavou a obrátil se k chalupě.

Muž a žena prošli kolem několika dalších chalup a znovu začali zapadat do závějí. Cesta nad zasněženým potokem mírně stoupala. Tma už byla téměř úplná a oba šli spíš po paměti, ale teď už si starosti nedělali; znali tu každý záhyb potoka, každý strom, nemohli zabloudit. Přešli malou lávku a odbočili doleva do svahu. Tady už nebyla po cestě ani stopa; stoupali přímo úbočím, muž vpředu, žena za ním. Místy zapadali až po pás, ale sníh byl zmrzlý a suchý. Občas minuli osamělý buk, ve tmě ho sotva viděli, ale slyšeli, jak větve skřípou a sténají v nárazech větru.

Stoupání teď bylo prudší a prudší. Muž se snažil ženě pomáhat, jak mohl. Viděl, že už jí sil rychle ubývá. Konečně stáli před dřevěnou chalupou, téměř se k ní doškrabali příkrým svahem. Žena se zastavila, prudce oddechovala a popadala dech, pak se usmála.

„Tak dobrou noc, sousede,“ řekla přátelsky. „A pozdravuj doma. Co malý, je v pořádku?“

V kožešinovém uzlu se místo odpovědi ozvalo slabé zavrnění.

„Pospěš si, už bude mít hlad,“ řekla žena. Obrátila se a zabouchala na dveře.

Muž kráčel dál. Jak byl sám, padala na něj únava z celé té dlouhé cesty. Ještě chvíli stoupal příkře do stráně, potom se svah zmírnil a muž šel téměř bez stoupání úbočím. Setmělo se už úplně, a jak opustil kryt prudkého svahu, vítr se do něj opřel s novou silou. Teď už to byla mrazivá vichřice, která brala dech; zavrávoral, ale sklonil se ještě víc a pomalu postupoval závějemi. Chumelenice stále houstla. Pak se někde docela blízko rozštěkal pes a muž si oddechl. Ovčí blánou, nataženou v malém okénku, prosvítalo slabé, sotva znatelné žluté světlo. Popaměti nahmatal dveře a otevřel.

Byl doma.

„Martine!“ ozvalo se z nízké lavice v rohu světnice. Pohublá žena vstala a položila mu ruce na ramena. Ve světnici bylo teplo, kouř štípal do očí, v peci praskala buková polena. Od širokého dřevěného stolu přiběhl chlapec a objal otci kolena. Vykřikl:

„Jsi studený, máš na kožichu rampouchy!“

Muž se usmál. Ve vousech měl led. Setřásl rychle z kožichu sníh.

„Už jsem se o vás bála,“ řekla žena. „Jak jste pořídili? Pokřtili ho? Donesli jste ho v pořádku?“

Muž pomalu položil kožešinový uzel na stůl a rozvázal cípy. V šátku ležel drobounký chlapec a spal. Sklonili se nad ním. Chlapec otevřel oči, chvíli mžoural do tváří nad sebou a pak se usmál.

„Jmenuje se Ďurko,“ řekl pyšně muž. „Juraj. Jak jsi to chtěla.“

Stáhl z ramenou kožešinu a odhodil ji na lavici. Ledové zmrazky slabě zazvonily. Muž se obrátil k peci, vytáhl z ohniště tenké polínko a sfoukl z něho drobné plamínky. Potom přistoupil ke dveřím a zuhelnatělým koncem dřeva napsal pomalu a těžce na rozpraskaný trám:

JURAJ JÁNOŠÍK – 1688.

</section>
