---
title: '19'
contentType: prose
---

  

Byl žhavý letní den uprostřed srpna. Na zámku jeho milosti Jana Jakuba Löwenburga v Tepličce zasedal vrchnostenský soud. Za dlouhým stolem v čele síně se potilo několik mužů v bílých parukách. Uprostřed soudce, přizvaný až z Trenčína, po jeho boku žalobce, samotný hrabě Jan Jakub Löwenburg, z druhé strany obhájce, vybraný osobně zeměpánem z řad zámeckých úředníků, a písař. Na lavici před stolem seděl terchovský rychtář Chalupka, vedle něho Adam Dykoš a druhý terchovský radní. Za nimi krčmář Rajčan, Jakub Merjad a mlynář. Až na samém konci síně sledovali jednání rychtářové všech obcí strečňanského panství. Podle stěn stáli hajduci.

  

Soud svolaný Janem Jakubem Löwenburgem projednával na základě oznámení drába Imricha Medveckého Löwenburgovu žalobu proti rychtáři, radním a dalším obyvatelům Terchové.

  

V síni bylo horko. Soud zasedal od rána a teď už se pomalu blížilo poledne. Do oken se opíralo srpnové slunce.

  

Právě mluvil žalobce, Jeho Milost Jan Jakub Löwenburg. Bylo mu nepohodlně, zpod bílé paruky mu stékal na čelo pot. Přísným pohledem sledoval tváře obžalovaných a zmocňoval se ho stále větší hněv. Terchovští naslouchali pozorně, třebaže nerozuměli ani jedinému slovu, seděli nehybně jako sochy, ale v jejich očích viděl všechno jiné než pokoru a strach. Zdálo se mu, že je v nich jen špatně ukrývaná nenávist, a některé ty odbojné, vzpurné tváře ji neukrývaly vůbec, ba ani se o to nesnažily.

  

„Na základě předložených důkazů je nezvratně a bez pochybností dokázáno,“ prohlásil Löwenburg, „že obyvatelé obce Terchová udržují zakázané a nedovolené styky se zbojníky, s těmi zločinci a mordýři.“

  

Dokázáno není vůbec nic, pomyslil si soudce. A jediný svědek, ten dráb, se při své výpovědi jen zesměšnil. Dobrá, viděl zbojníka v lese na okraji obce. Koho tím chce usvědčit?

  

Löwenburg pokračoval.

  

„Již několikrát byli obyvatelé Terchové ve vší přísnosti napomenuti, aby se napravili. Ba dokonce i rychtář, který má být nejvěrnějším služebníkem vrchnosti, musel být uzamčen do temnice a jeho radní právě tak.“

  

To je sice pravda, uvažoval soudce, jenomže to znamená, že rychtářovi ani jeho radním zřejmě nic nedokázali. Kdyby měl hrabě důkazy, určitě by z toho tak lacino nevyšli. Znovu se zaposlouchal do slov žalobce.

  

„Všichni uvedení nadále dávají za noci zločincům potravu, ukrývají je v chalupách a poskytují jim přístřeší. Tajně se spolčují se zbojníky a všemožně je podporují, ačkoli byli upozorněni, že je povinností každého, aby takovou osobu zajal a odevzdal panskému soudu k nejpřísnějšímu potrestání, či aspoň to bez prodlení oznámil. Avšak nestalo se tak ani jednou, ani v jednom jediném případě!“

  

Löwenburg zvedl hlavu a výhružně pohlédl na obžalované.

  

Tohle všechno je jistě nesporná skutečnost, přemýšlel soudce, ale takové je to všude. Všude je ukrývají, na salaších i v chalupách, nosí jim do hor jídlo a určitě i zbraně. Ale co s tím, když nikoho nepřistihnou? To nebylo od Löwenburga zrovna moc chytré, vlastně tak nepřímo přiznal, že nemá jediný důkaz.

  

Löwenburg zvýšil hlas.

  

„Kde jsou příčiny takové zlotřilosti a neposlušnosti? Jistě v surovosti kurucké vojny, jež naváděla k všeobecné zatvrzelosti a rozesela všude semeno nevraživosti proti vrchnostem, ustanoveným bohem a císařem na pomstu zločincům a dobrým ke chvále. Ale těch příčin je víc. Obyvatelé obce Terchová mají daleko do kostela, nikdo je nevyzývá k pokoře a oddanosti do vůle boží. Proto si vyslou­žili pověst lotrů, vzpurníků a zabijáků. Je nejvyšší čas, aby všichni vzdorovití byli příkladně potrestáni, aby byli vymrskáni z obcí jako škůdci a rozsévači koukolu!“

  

Tady už hrabě ujel pořádně, pomyslil si škodolibě soudce. Jistě, je o něm všeobecně známo, že je to člověk převelice zbožný, v Ružomberku dokonce založil piaristický klášter. Ale proč do své řeči zapletl i tu zmínku o kostele? To je spíš argument pro obhájce! Šikovný obhájce by toho mohl dokonale využít. Přinejmenším by mohl říct, ať tedy hrabě Terchovanům kostel postaví, a bude pokoj. A že mají ti zlotřilci pověst lotrů? To určitě mají, a právem, lotrovství jim kouká z očí, jednomu jako druhému. Ale pověst jako právní argument?

  

Vytrhl se z úvah, hrabě Löwenburg zvýšil znovu hlas a končil:

  

„A těm, jimž tito neposlušní poddaní svou neřádností pomáhají, pravím: Skrýváte se a spáváte v lesích, ale jednou vám i lesy budou těsné, neboť vás tam navštíví spravedlnost!“

  

Löwenburg se rozhlédl po zámecké síni, posadil se a otřel si zpocené čelo hedvábným kapesníčkem.

  

To určitě slyšel v nějakém kázání, pomyslil si soudce. Ale jako myšlenka to není špatné, to si budu muset zapamatovat. I když tím hrabě dokonale popřel všechno, co tvrdil předtím. Vlastně teď přiznal, že se zbojníci neskrývají po chalupách, ale v lese. Jestlipak si to vůbec uvědomuje?

  

Usmál se přívětivě na Löwenburga a kývl na obhájce.

  

Obhájce povstal a důležitě si odkašlal. Vypadalo to na dlouhou řeč, ale mluvil jen krátce. Vyslovil letmé politování, že nebyly předloženy závažnější důkazy, hovořil o všeobecném úpadku mravů a o kuruckých vojnách téměř stejnými slovy jako Löwenburg. Občas vrhl nenápadný pohled k zeměpánovi, aby se přesvědčil, že ho ničím nepodráždil. Löwenburg se díval zamračeně před sebe a bez přestání se potil. Z jeho tváře se nedalo nic vyčíst.

  

Obhájce požádal o milost pro všechny obžalované a rychle skončil.

  

Rozumný člověk, pomyslil si soudce, teď už se to jistě neprotáhne. Urovnal si paruku a řekl přísně:

  

„Soud dává slovo obžalovaným, aby po předložených důkazech přiznali vinu. Obžalovaný Jane Chalupko, přiznáváš svou vinu?“

  

Chalupka vstal. Bylo to šedovlasý, vysoký stařec, ale stál rovně a díval se soudci zpříma do očí.

  

„Nejsem vinen. Terchované nejsou lotři a nikoho nezabili. U nás je chudý kraj, nejchudší na celém panství, a žije se nám těžko. Břemena, která na nás nakládáte, jsou nad naše síly. Kdyby Jeho Milost ráčila slevit robotní povinnosti a dávky, jistě by bylo i u nás v horách klidněji.“

  

Chtěl ještě mluvit dál, ale soudce ho zarazil.

  

„Stačí! Není v pravomoci tohoto soudu, aby rozhodoval o výši poddanských povinností.“

  

Koutkem oka se podíval na Löwenburga. Hrabě nakláněl hlavu ke svému úředníkovi, který mu překládal Chalupkova slova, a pomalu brunátněl ve tváři.

  

„Další,“ řekl spěšně soudce. „Radní obce Terchová, Adam Dykoš!“

  

Dykoš vstal.

  

„Obžalovaný Adame Dykoši, přiznáváš svou vinu?“

  

„Ničím jsem se neprovinil,“ řekl Dykoš. „A nikdo nedokázal, že u mne přespávali zbojníci. Hajduci mi několikrát prohlíželi celou chalupu, ale nikdy nic nenašli.“

  

Nečekal na odpověď a posadil se.

  

„Obžalovaný Martin Chvastek, mlynář v Terchové. Přiznáváš svou vinu?“

  

Mlynář povstal. Byl vysoký, rozložitý v ramenou.

  

„Jsem bez viny.“

  

Chtěl se posadit, ale soudce řekl rychle:

  

„Bez viny? A co to sedlo, které se našlo u tebe ve stodole? Soud prokázal beze všech pochyb, že patřilo ctihodnému Jánu Šipošovi, občanu žilinskému.“

  

„Stodola je na druhém břehu Varínky, na grapě. A nemám zdání, kdo ho tam dal. Kdybych o něm věděl, nenechal bych ho ve stodole, ale buď bych ho odevzdal, nebo bych ho dal do maštale. Někdo si ho tam ukryl tajně a bez mého vědomí. Ve mlejně se nic nenašlo, i když hajduci prohledali všechno od dachu až po mlejnici.“

  

Mazaný chlap, uznal v duchu soudce. Ale tak lacino z toho nevyjde.

  

„Radní Ján Cabadaj!“ Nečekal, až druhý radní vstane, a zeptal se:

  

„Cítíš se vinen?“

  

Radní se zdvihl.

  

„Nevím o žádné vině. Nic se u mne nenašlo. Někdo si na mě přimyslil pomluvy, aby mě očernil u Jeho hraběcí Milosti. A pomluvy nejsou důkaz.“

  

To nejsou, pomyslil si soudce. Ale tohle určitě nejsou pomluvy. Jenomže co s tím?

  

„Obžalovaný Ján Rajčan, krčmář v Terchové.“

  

Rajčan vstal.

  

„Přiznáváš vinu?“

  

„Nemám žádnou vinu,“ řekl Rajčan.

  

Soudce pokýval hlavou.

  

„Tak ty jsi taky bez viny. A jak nám vysvětlíš, že jsi hostil v krčmě celou tu tolvajskou bandu?“

  

Rajčan rozhodil rukama.

  

„Vaše Urozenosti,“ řekl pokorně, „co byste dělal, kdyby k vám do domu vtrhl houf chlapů, za pasem bambitky, a každý z nich s rameny, že se sotva vejde do dveří?“

  

Co bych dělal? uvažoval v duchu soudce. Asi nic. Nejspíš to, co jsi udělal ty. Jenomže ty jsi to dělal dobrovolně a rád. Ale to ti nikdo nedokáže.

  

„Otázky tady dávám já,“ řekl nahlas a zamračil se. „Proč jsi to aspoň neoznámil?“

  

„Jak jsem to mohl oznámit? Terchová je daleko, pane. Měl jsem nechat svou ženu a dceru Katri samotné v krčmě a běžet v noci do Tepličky? Stejně bych už přišel pozdě.“

  

„Proč jsi je vůbec pustil do krčmy?“

  

Rajčan se zatvářil udiveně.

  

„A co mi zbývalo, pane?“

  

„Měl ses bránit!“

  

„Já jsem krčmář, pane. Máme suchou daň, a tak jsem rád, když se někdo napije. Naliju každému, kdo přijde. Zvlášť když má za pasem bambitku. Nenaleju, zamknu krčmu – a ještě tu noc vyhořím. Hned za dědinou je les, pane. A hory kolem dokola. Já jsem jen obyčejný krčmář v panské hospodě. V hospodě Jeho Milosti.“

  

Zlotřilec, pomyslil si soudce. Ještě se posmívá.

  

„A co ten stříbrný pohár? Kde se u tebe vzal?“

  

„Dali ho mé ženě za útratu, pane.“

  

„Přiznáváš tedy, že se u tebe našel?“

  

„Neukrýval jsem ho. Byl v krčmě na stole, každému na očích.“

  

„Proč jsi ho neodevzdal?“

  

„Chtěl jsem, ale hajduci mi ho sebrali.“

  

„A jak to,“ zeptal se soudce, „že jsi ho nechal na stole? V takové dědině rabijácké, zlodějské?“

  

„Nejsme zloději, pane,“ ozval se Chalupka. „U nás jsou lidé poctiví.“

  

„Tebe se neptám, rychtáři! Odpovídá se jen na otázky!“

  

Zasmušile se podíval na krčmáře.

  

„Tak řekni, proč jsi nechal ten stříbrný pohár na stole?“

  

Rajčan chvíli přemýšlel.

  

„Napadlo mi, kdyby třeba přijela vrchnost, aby měla z čeho pít. U nás se pije jenom z hrnků.“

  

Soudce už neřekl nic. Vstal.

  

„Přerušuji soudní jednání. Zůstaňte v síni, soud rozhodne o rozsudku.“

  

Hrabě i obhájce vstali. Všichni tři odešli do sousední místnosti.

  

„Jsou to zločinci, jeden jako druhý,“ řekl unaveně Löwenburg. „Proč jenom mě potkalo to neštěstí, že jsem dostal takové panství!“

  

„Amice,“ řekl soudce vlídně a sejmul si paruku, „co s tím uděláme? Nemáme jediný pořádný důkaz.“

  

„Na co důkazy?“ zeptal se úřední obhájce. „Potřebujeme je vůbec?“

  

Soudce si mnul zamyšleně špičku nosu.

  

„Poslyšte, byl ten soud vůbec nutný? Nedalo se to vyřídit jinak?“

  

Löwenburg kývl.

  

„Samozřejmě dalo. Ale proč?“

  

„Je to trapné,“ řekl soudce, „ale musím je osvobodit.“

  

„Nic jiného jsem ani nečekal,“ řekl zachmuřeně Löwenburg. „S tím jsem počítal.“

  

„Tak proč tedy – celé to zdlouhavé jednání?“

  

„Pochopitelně jsem je mohl potrestat rovnou,“ řekl Löwenburg. „Bez soudu. Ale na temnici a na hůl jsou zvyklí, to už patří k věci. Potřeboval jsem je zastrašit, aby si napříště dali pozor. Proto celá ta paráda.“

  

„Začínám chápat,“ přikývl soudce. Podíval se pozorněji na Löwen­burga. Trochu ho podcenil. Přece jen není tak prostoduchý, jak se mu zdálo.

  

„Amice,“ řekl přátelsky, „jestliže je to tak, potom nevidím žádné problémy. Můžeme se vrátit do jednací síně.“

  

Nasadil si paruku. Krátce se poradili a pak vešli slavnostně do síně. Obžalovaní povstali.

  

Soudce si odkašlal, přednesl obvyklou právní formuli a pokračoval:

  

„Vrchnostenský soud při strečňanském panství Jeho Milosti hraběte Jana Jakuba Löwenburga laskavě rozhodl, že všichni obžalovaní jsou volní. Soud je však přísně napomíná a vyhlašuje, že kdokoli bude napříště usvědčen ze styků se zbojníky, bude odsouzen k trestu smrti jako nejhorší zločinec.

  

Proto se důrazně připomíná, aby byl každý zbojník, který v budoucnu přijde do vesnice, spojenými silami chycen a vydán spravedlnosti. Kdo by se nadále opovážil je podporovat, bude zajištěn jako rukojmí a držen tak dlouho, dokud nebude dotyčný zbojník polapen a ztrestán. Takový provinilec budiž na místě pokutován holí a odevzdán soudu.

  

Každý obyvatel obce Terchová je povinen ihned odevzdat všechny věci, které dostal od zbojníků a které u sebe neprávem ukrývá. Pokud by se u někoho takové věci v budoucnu našly, úřad je ihned zabaví, dotyčný viník zaplatí pokutu ve výši ceny ukrývaných věcí a dostane padesát ran holí.

  

Na důkaz vážnosti tohoto varování se odsuzuje rychtář obce Terchová Jan Chalupka, radní Adam Dykoš, radní Ján Čabadaj, mlynář Martin Chvastek a krčmář Ján Rajčan, všichni z Terchové, k zaplacení pokuty dvanácti denárů a ke třem dnům temnice, pro výstrahu jim samotným a všem ostatním obyvatelům obce Terchová.

  

Toto ustanovení je povinnen každý rychtář strečňanského panství oznámit celé obci, a to pod přísnou pokutou, aby jednomu každému k slušné vědomosti posloužilo.“

  

Pohlédl na Löwenburga. Hrabě sotva znatelně přikývl.

  

Soudce si spokojeně vydechl.
