---
title: '14'
contentType: prose
---

  

Jeli celou noc. Přejeli Turec, vyhýbali se dědinám a kastelům. Teprve když vrchy začaly klesat ke Hričovu a k údolí Váhu, který se tu stáčel velkým obloukem, zastavili na malé mýtině, postavili varty a odpočívali. Ještě před prvním svítáním vyrazili dál a pod Kotešovou přebrodili řeku. Utábořili se až vysoko v lesích na druhé straně Váhu.

Někde v údolí pod nimi ležela Bytča. Uhorčík si trochu zavzpomínal, ale potom mávl rukou a zadíval se k nekonečným lesním hřbetům Javorníků.

„Tady jsem doma,“ svěřil se Jurajovi. „Nic lepšího si člověk nemůže přát. Lesy bez konce, hory a doliny, tu a tam uhlířská bouda anebo pastvina se salaší. Když bylo zle, couvli jsme do kysuckých lesů, a jako když oblázek do vody hodíš. Chytej si skřivana v povětří, rybu ve vodě. Projdeš lesy a hory a vynoříš se na druhém konci, kdo by tě tam čekal?“

„A co v zimě?“ zeptal se Jánošík. Uhorčík se zasmál.

„Naposled popijeme někde v krčmě, zazpíváme si – a kam se rozejdeme? Na Polsko, na Kysuce, na Těšín. Zjara se pak sejdeme znovu v těch našich zelených komorách. Třeba už ne všichni, někdo se už nevrátí, ale jedni odejdou, jiní přijdou. Jenom musíš vědět, koho chceš přibrat, a vážit dlouho a dobře“

Ostatní členové družiny ožili stejně jako jejich kapitán. Skoro všichni pocházeli z Kysuc: z Dlhého Pole, z Turzovky, z Dunajova, z Krásna. Ani ti, co zbývali, neměli domů daleko: na Těšín a na Moravu to bylo jen skok a do Polska, co by kamenem dohodil.

Uhorčík byl ve svém živlu, Juraj ho ještě neviděl tak veselého, smál se a žertoval od rána do večera, věděl tady v kopcích o každé studánce, o každé pěšině. Dvakrát či třikrát přespali na salaších, valachové Uhorčíka znali a vítali ho s otevřenou náručí; nad ohněm si upekli ovci nebo dvě, seděli a zpívali, Uhorčíkovy dudy vyhrávaly vždycky až do rána.

Jánošík si však brzy uvědomil, že žádné to setkání není náhodné: pochopil, že Uhorčík mu ukazuje místa, kde najde vždycky přátele a kamarády, že ho chce seznámit s lidmi, kteří jsou s družinou v trva­lém spojení. Zásobovali ji střelným prachem, jídlem i zprávami.

Už jim zase zbývali jen Šipošovi koně a také náklad byl o poznání lehčí: aspoň polovinu sukna Uhorčík rozdal po Kysucích a Löwenburgovi koně zůstali porůznu ve stodolách, v mlýnech a na salaších. Peníze z měšce si spravedlivě rozdělili, něco si nechali, něco rozdali.

Léto už bylo dávno pryč a zima se hlásila prvními ranními mrazíky.

Jednoho dne překročili nejvyšší hřebeny vrchů, za Beskydem se stočili k severu a zastavili na okraji širokých pastvin. Rozdělali oheň. Večery a noci už byly chladné, říjen se nakláněl ke konci, v údolích ležela po ránu nad vodou studená mlha a slunce ji někdy nestačilo rozptýlit ani do poledne.

Hřáli se u ohně a Uhorčík láteřil.

„Kdyby ten tlustý kupec ze Žiliny vezl i plátno, mohli jsme už dávno mít po starostech! Ze sukna košili neušiješ, i kdyby sis prsty rozpíchal!“

Chlapci se smáli.

„A co chceš teď dělat?“ zeptal se Jánošík.

„Zejtra je v Jablunkově trh,“ řekl Uhorčík. „Ještě za tmy se sjíždějí pláteníci do města, chudí plátýnkáři i bohatí kupci, jedni pěšky, jiní na vozech.“

„Počkáme si na ně jako na Šipoše,“ přikývl Huncaga.

Uhorčík zavrtěl hlavou.

„To dost dobře nejde. Na cestách bude plno vozů a lidí. Než složíme náklad, může se k tomu někdo připlést a bude zle.“

„Povídal jsi,“ uvažoval Huncaga, „že bude ještě tma. Co když popadneme toho nepravého?“

Uhorčík se díval do ohně.

„Uděláme to jinak.“

Sesedli se k němu a Uhorčík jim vylíčil svůj plán.

„Dole v dědině je plno pláteníků. Většinou to jsou chudáci, ale taky je tam jeden pěkný neřád, vykupuje plátno od těch malých a dře je z kůže zaživa. Chalupu má na konci vesnice. Tam, co jsou grapy za potokem, rozděláme veliký oheň. Ale musí vzplanout rychle a hořet jako vatra. Huncaga půjde se mnou a dá znamení. Ostatní počkají dole na cestě.“

„A k čemu oheň?“ zeptal se Chlastiak.

„Co uděláš,“ zeptal se Uhorčík, „když uprostřed noci začne v dědině hořet?“

„Podle toho, u koho hoří. Buď se obrátím na druhý bok, anebo běžím pro vodu.“

„A právě toho musíme využít,“ řekl Uhorčík. Potom jim rozdělil úkoly a brzy nato už všichni mířili ke spící dědině.

Na stráň za prostředními chalupami nanosili z lesa suché klestí. U hromady zůstal jenom Ondruš, ostatní se vytratili k dřevěnicím při cestě.

Byly dvě hodiny s půlnoci, když se na dvou či třech dvorech začal probouzet život. Ozvaly se hlasy, zaskřípaly dveře, zacinkaly postroje koní. V chalupě na konci vesnice se otevřela těžká vrata a na cestu vyjel naložený vůz. Téměř současně zakrákal z lísek proti dvoru havran a krátce nato se rozlila po obloze červená zář. Někdo vykřikl: „Hoří!“

Vesnice se rychle probouzela, chlapi vybíhali z chalup a utíkali k ohni. Všude křik, dupot, vzrušené hlasy. Těžký vůz dojel doprostřed vsi, na kozlíku seděl kočí a kupec, teď už viděli, jak plameny šlehají vysoko k nebi.

Zastavili.

„U koho to jenom je?“ zeptal se kupec. „Štěstí že je to od nás tak daleko.“

„A co když se zvedne vítr?“ zeptal se vozka.

Seskočili a rozběhli se mezi chalupami do stráně. Ze tmy se vynořilo několik nenápadných postav. Někde se rozkřičela poplašená sojka, ale nikdo si toho nevšímal. U ohně se míhaly stíny vesničanů.

Netrvalo dlouho a v kopřivách nad cestou se ozvalo láteření.

„Kdo to jen mohl zapálit?“ zlobil se kupec. „Hromada klestí. Takové hloupé šprýmy! Zdrželi jsme se zbytečně!“

„Dojdeme včas, pane,“ uklidňoval ho vozka. „Když si pospíšíme, budeme v Jablunkově ještě před úsvitem. Není to přece tak daleko“

Došli na cestu. Kupec se náhle zastavil a tupě se díval před sebe. Vůz byl prázdný. Kupec se vzpamatoval, zalapal po dechu a rozkřičel se, až mu hlas přeskakoval:

„Okradli mě! Všechno mi ukradli! Udělali ze mě žebráka!“

Tou dobou už byli chlapci daleko v lese. Na malé mýtině složili balíky do trávy. Kdesi za nimi dohasínala červená zář.

Uhorčík prohlížel kořist.

„Ručníky, prostěradla, ubrusy. A kde je plátno?“

„Máš pěknou výbavu,“ smál se Huncaga. „Vyšívanou. Nevěsta bude mít radost!“

„A co košile?“ zlobil se Uhorčík. „Mám se ženit v ručníku?“

Chlapci se plácali do stehen, smáli se, Moravčík si uvázal přes čelo bílý ubrus jako svatební závoj a tancoval kolem hromady balíků. Uhorčík zamračeně přemýšlel, pak se rozkřikl:

„Odnést všechno do houští! Musíme zpátky na cestu a počkat si, až někdo pojede s plátnem!“

Ukryli balíky do hustého mlází. O něco později už čekali v zátočině za vesnicí. Místo bylo příhodné, cesta tady tvořila táhlý zákrut, po obou stranách se černal smrkový les. Před nimi přešlo několik mužů s nevelkými balíky na rameni. Uhorčík jen vždycky zavrtěl hlavou. Potom se ozvalo drkotání dřevěného vozu. Kapitán se předklonil, jako by nevěřil svým očím.

Dole pod nimi se objevil vůz, který před chvílí tak rychle vyložili. Na kozlíku seděl kupec, kočí vedle něho neustále pobízel koně.

„Naložil, co mu doma zbylo,“ zašeptal Uhorčík, „a jede znovu! Nedá si ten trh ujít. Dobrá, bude mít, co chtěl. Lakota je špatná vlastnost a zasluhuje trest.“

Jánošík mu položil ruku na rameno.

„Počkej, kapitáne,“ řekl tiše. „Něco mě napadlo. Zkusím to jinak.“

Uhorčík se na něj ze strany podíval přimhouřenýma očima.

„Půjdu sám,“ pokračoval Jánošík. „Stačí, když mě budete sledovat lesem a dáte trochu pozor.“

„Já rozhoduju,“ řekl Uhorčík.

Jánošík mlčel.

Uhorčík sledoval pohledem vůz, dokud nezmizel v zátočině. Muži se udiveně dívali na svého kapitána.

„Tak dobrá,“ řekl Uhorčík. „Ukaž, co umíš.“

Jánošík se usmál a zmizel v houští.

Nadběhl si lesem, vystoupil na cestu a pomalu kráčel k Jablunkovu. Za malou chvíli zaslechl za sebou drkotání dřevěných kol. Když už byl vůz za ním, obrátil se.

Kupec ho nevraživě pozoroval z kozlíku.

„Pane,“ řekl Jánošík a uctivě sundal široký černý klobouk. „Po­spíchám na trh do Jablunkova, rád bych koupil trochu plátna na košile. Nemůžeš mě vzít aspoň kus cesty?“

„Táhni po svých,“ odbyl ho kupec.

„Ohlídám ti náklad,“ nabídl se Jánošík a kráčel rychle podle vozu. „Když budeš chtít, pomůžu ti ho i složit.“

Kupec si ho prohlížel, škaredil se, pak přikývl.

„Dobrá, vylez nahoru. Všude je plno všelijaké holoty žebrácké, zlodějské, aspoň mi to pohlídáš. Nakládali jsme narychlo a pospícháme.“

„Neboj se,“ řekl Jánošík, „postarám se ti o to dobře.“ Vyhoupl se na vůz a posadil se vzadu na balíky. „Copak vezeš?“

„Plátno, jak jinak? Co jsem se jen nastaral, než jsem dal tohle všechno dohromady! S každým mizerným plátýnkářem se hrdlit o pár grošů, a ještě člověka okradou!“

„Na každého jednou dojde,“ ubezpečil ho Jánošík. „A každý zloděj nakonec zapláče.“

„Kéž bys tak měl pravdu,“ povzdechl si kupec.

Cesta byla kamenitá, kola poskakovala ve výmolech, opodál v lese hučel potok, přeplněný podzimními dešti. Drkotání vozu se rozléhalo mezi stráněmi.

Jánošík si začal zpívat. Pak natáhl nohu a opatrně shodil jeden balík. Nic se nestalo. Shodil druhý a třetí a pak ještě jeden. Vůz drkotal dál. Kupec seděl jako hromádka neštěstí a byl zabrán do svých neveselých myšlenek. Pak ho napadlo, že pocestný na voze je už dlouho zticha.

„Odkud jsi?“ zeptal se.

Nikdo mu neodpověděl. Kupec se ohlédl a vytřeštil oči. Vůz byl poloprázdný, vysoký a urostlý mladík v širokém klobouku zmizel.

O něco později prohlížel Uhorčík kořist. Tentokrát se tvářil spokojeně. Plátno, samé plátno! Bílé i zelené, tenké jako hedváb.

„Dobře jsi to provedl,“ pochválil Jánošíka. „Moc dobře!“

Část kořisti ukryli pro kamarády a pomocníky na salaších i v osamělých chalupách, část zůstala Uhorčíkovi na svatbu. Šipošovo sukno, které zbylo, prodal Uhorčík druhého dne svému překupníkovi na druhé straně Beskydu. Překupník se jmenoval Stoliga. Dlouho mnul sukno v prstech a uznale pokyvoval hlavou.

„Černá anglija, to je dobrá věc!“ A vyplatil jim slušnou hromádku, každému sedmnáct zlatých.

Potom naložili na záda plátno, a když se zešeřilo, zavedl je Uhorčík do sousední vesnice. Zabušili na dveře chalupy až na konci dědiny. Otevřel jim drobný hubený mužíček.

„To je krejčí Martínek,“ řekl Uhorčík a objal se s ním.

„Martínku, neseme ti práci!“

Hodili na podlahu balíky plátna. Krejčí si prohlížel plátno v mihotavém světle loučky. Spokojeně pokyvoval hlavou.

„Dobré plátýnko, něco vydrží. Ale co já s tím?“

„Z toho zeleného ušiješ každému košili. A pěknou. Nejlepší, jakou svedeš! Bílé si můžeš nechat.“

„Copak tady můžu šít tolik košil?“ zhrozil se krejčí. „Každou chvíli sem někdo přijde.“

Uhorčík se nedal vyvést z klidu.

„Ale my ty košile nutně potřebujeme.“

„Povídám, že tady to nejde.“

„Dobrá, tak to půjde jinde. Můžeš se na pár dní ztratit z chalupy? Každou chvíli chodíš do města, brousíš po každém trhu široko daleko, nikomu to nebude nápadné.“

„Možná by to šlo,“ připustil Martínek. „Ale jen na tři nebo čtyři dny.“

„Tak je rozhodnuto. Pojď s námi, zavedu tě někam, kde tě nikdo hledat nebude. Chlapci, seberte to zelené plátno a jdeme!“

„Teď hned?“ vylekal se Martínek.

„A kdy jindy?“

Za chvíli byli zase v lese. Martínek mezi nimi klopýtal, zakopával o kořeny, nebyl na takové noční putování zvyklý. Za svítání dorazili k osamělé chalupě vysoko ve stráni.

Otevřel jim ramenatý pořízek s kulatou tváří a s modrýma očima.

„Tak tohle je Rafaj,“ řekl Uhorčík Jánošíkovi. „Někdy mi připadá, že je důležitější než kapitán. Nosí nám prach do smluvených skrýší, a když je potřeba, sežene i pistole. Čert ví, kam na ně chodí, ale to nás nemusí zajímat.“

Rafaj se škaredil. „A cože jsi přivedl celý regiment?“ Rozhlédl se, chlapců byla plná světnice.

„Však se dlouho nezdržíme. Necháš si tady jen Martínka, potřebuje nás trochu zkrášlit. Spíchne nám tu košile.“

„A k čemu ta paráda?“ zasmál se Rafaj. „Budeš se snad ženit?“

„Náhodou jsi uhádl,“ řekl Uhorčík. „Taková pěkná hubatá vdova s dcerou. A teď zase půjdeme. Vrátíme se za tři dny. Stačí to?“

„Když budu šít ve dne v noci,“ řekl krejčí nešťastně, „tak to můžu za čtyři dny stihnout. Ještě si vás všechny poměřím.“

Vzal provázek, změřil chlapce a udělal si na provázku uzlíky. Dal se hned do díla. Ani si nevšiml, kdy odešli.

Za čtyři dny byly košile hotové. Zbojníci se rozloučili s krejčím i s Rafajem a ztratili se v lese.

Na palouku za lesem se rozdělili. Jánošík s Ondrušem doprovázeli Uhorčíka na svatbu, ostatní zamířili k Těšínu, aby se pod Huncagovým vedením poohlédli po nějakém panském zlaťáku, protože zima se kvapem blížila.

Svatba byla slavná, černooká nevěsta jen zářila, celá vesnice obdi­vovala výbavu, vyšívané ručníky, bělounká prostěradla, barevné ubrusy, hnědou a černou angliju. Cikáni hráli, a když zmoženi padli pod stůl, vzal ženich gajdy a vyhrával svatebčanům až do rána.

Dva dny po svatbě čekal Uhorčík s Jánošíkem v lese na kamarády. Bylo chladno, drobně poletoval sníh. Přišli s prvním soumrakem, smutní a skleslí. Uhorčík na první pohled viděl, že se přihodilo něco zlého. Rychlým pohledem přehlédl skupinu.

„Gavlov?“ zeptal se tiše.

Chlapci mlčeli.

„Tak tedy Gavlov, Polák… Chytili ho?“

„Zastřelili,“ řekl chraptivě Huncaga. „Obskočili jsme za Těšínem jednoho panáčka, ani se moc nebránil, dal nám měšec a byl rád, že z toho vyvázl se zdravou kůží. Gavlov měl blízko domů, chtěl se podívat na rodinu. Čekali jsme v lese, ale nepřisel.“

„Tak jak víte, že se mu něco stalo?“

„Šel jsem v noci za ním. Jeho žena mi to řekla. Někdo ho viděl, chytili ho doma v komoře. Bránil se, vyskočil oknem, ale střelili po něm.“

Kolem ohně bylo ticho. Jánošík si představoval hubeného tichého Poláka s knírkem pod nosem, jak pobíhal na palouku pod Strečnem a chytal rozběhlé koně, jak se smál, křičel a výskal.

„Ty zlaťáky,“ řekl Huncaga, „ty jsme dali jeho ženě.“

Uhorčík přikývl.

„Dobře jste udělali.“

Mraky na obloze se začaly trhat, nad lesem vyplul veliký úplněk. Oheň tiše praskal.

Uhorčík se vytrhl ze zamyšlení.

„Tak, chlapci, dnes se rozloučíme. Zima je tady. Zbojník nemá na truchlení čas. S tím musíme počítat všichni. Kdo ví, kde pro koho roste hruška s provázkem na konci. A na Gavlova nezapomeneme. Až vás zase povede cesta k Těšínu, stavte se u jeho vdovy.“

Vstal.

„Gavlov měl rád veselé písničky. Určitě by nebyl rád, kdyby nás tu viděl truchlit a vzdychat.“

Sáhl po gajdách a spustil, písnička se mu však lámala smutkem a steskem. Položil gajdy do trávy.

„Chlapci, je čas, abyste si zvolili nového kapitána.“

Zbojníci zvedli hlavy.

„A co jste čekali? Myslíte, že budu chodit na zboj s nevěstou a dcerou?“

„A co tvoje přísaha?“ zeptal se Huncaga. „Zbojnická přísaha se zpátky vzít nedá.“

„Já ji taky zpátky neberu. Budu vám pomáhat.“

Zdvihl znovu gajdy a chvíli tiše hrál, jakoby sám pro sebe. Pak řekl:

„Jak by se vám zamlouval Terchovan? Na vojně se naučil ledacos, co se mu bude hodit.“

První se ozval Chlastiak.

„Budeš nám chybět. Ale vybral jsi dobře.“

„Zkoušku!“ vykřikl Vrábel. „Souhlasíme, ale chceme zkoušku.“

Uhorčík se podíval na Jánošíka.

„Podle starého zvyku musí nový kapitán složit zkoušku odvahy, zručnosti a síly. Zkoušku odvahy už jsi složil pod Strečnem, na Bytči a na Beskydu. Teď musíš prokázat, jak jsi zručný.“

Obrátil se k Huncagovi.

„Hunčíku, valašku!“

Huncaga vstal, potěžkal valašku v ruce a rozhlédl se. Na okraji mýtiny stála proti nebi štíhlá osamělá jedle.

„Ta větev dole,“ řekl Huncaga.

Rozkročil se, zdvihl valašku nad hlavu a roztočil ji v krátkých obloucích, které se bez přestání zrychlovaly. Pak valaška zasvištěla vzduchem a uťala větev těsně u kmene.

„A teď ty.“

Jánošík vstal. Ukázal na druhý konec mýtiny. Stál tam vysoký smrk, jeho špička se rýsovala přímo proti kulatému měsíci. Byla trochu šikmá, jak ji ohnula váha šišek.

„Troufáš si,“ řekl Uhorčík. „Není to trochu daleko?“

Jánošík neodpověděl. Zvedl z trávy svou valašku a potěžkal ji jako před chvílí Huncaga. Byla větší a jistě i těžší než Huncagova. Jánošíka napadlo, kolikrát držel to hladké toporisko v ruce, když chodil na Púpově do panského lesa. Vzpomněl si na otcovu chalupu, kde byla valaška zaťatá do trámu v předsíni s ostatními sekyrami. Vydechl a roztočil valašku nad hlavou, zableskla se v měsíčním světle, kruhy byly rychlejší a rychlejší, záblesky splývaly v jediný stříbřitý kruh. Nikdo nepostřehl, kdy mu vlastně valaška vyletěla z ruky. Ozvalo se suché prasknutí a vrcholec smrku zmizel, šišky klouzaly po větvích a bubnovaly do jehličí a do trávy. Shromáždění pochvalně zahučelo, Chlastiak obdivně hvízdl. Jánošík šel pomalu přes mýtinu, zdvihl valašku, přejel ostří palcem a vrátil se zpátky k ohni.

„Podle zvyklostí má starý kapitán s novým zápasit,“ řekl Uhorčík.

Zbojníci se dívali na Jánošíka. Stál u ohně proti Uhorčíkovi, vysoký, s rozložitými rameny, se svaly člověka, který byl uvyklý těžké práci v lese a na poli.

„Ať si šetří sílu,“ vykřikl Kubo Chlastiak, „bude ji potřebovat!“

Rozesmáli se.

„Tak souhlasíte?“ zeptal se Uhorčík.

„Souhlasíme,“ řekl Huncaga.

Uhorčík zvedl kapitánskou čepici, vysoký podlouhlý válec se zlatými třásněmi a zdobený malými mušličkami. Posadil čepici Jánošíkovi na hlavu a objal ho. Pak zdvihl ruce a vykřikl:

„Ďurine Jánošíku, zdravím tě jako nového kapitána!“

Vzal gajdy, stiskl měch a spustil, divokou písničku. Chlapci se hned přidali a písnička se vznesla k vrcholům stromů. Moravčík přihodil do ohně náruč klestí.

„Chtěli jsme se jít loučit ke Koňúchovi,“ řekl Uhorčík, „ale v lese je to lepší než v krčmě.“

Vylovil odněkud čutoru s pálenkou. „Tohle vám posílá nevěsta. Na zdraví nového kapitána!“ Pak dodal trochu tišeji: „A na chudáka Gavlova.“

Napili se. Uhorčík se rozhlédl po tvářích kolem ohně.

„Hej, chlapci! Kdy se zas uvidíme?“

Nečekal na odpověď a stiskl znovu gajdy.

Loučili se dlouho do noci. Teprve k ránu ulehli do trávy k ohni nebo pod spodní větve smrků.

Nový kapitán ležel opodál vedle Uhorčíka. Vzpomněl si na noc, kdy skládal bratrstvu přísahu. Bylo to přednedávnem, a přece už tak dávno.

„Ďurine,“ řekl tiše Uhorčík, „kdybys potřeboval, zastav se u Ko­ňúcha v Dunajově nebo u Hvizdáka v Radostce nebo v zakopčianském majeru. Ale ze všeho nejdřív přijď za mnou do Klenovce.“

„Do Klenovce?“ zeptal se užasle Jánošík. „Kde to je?“

„Daleko. Až za Královou holou, v malohontské stolici. Koňúch mi to sjednal, má tam švagra. Ptej se po gazdovi Kovalčíkovi, ale hlavně Martinu Mravcovi.“

„Kdo to je?“

„Já. Odstěhuju se tam i se ženou. Taky kapitán horních chlapců může zestárnout, i když se to nestává moc často.“

Chvíli oba mlčeli.

„Lidi na Kysucích jsi poznal. Koňúcha, Rafaje, Martínka, Kubu a Janka Šútkovce, Rusňáka a všechny ostatní. Budou ti pomáhat dál. Hanbu mi jistě neuděláš.“

Dal si ruce za hlavu a zadíval se k vrcholkům stromů, nad nimiž studeně svítil měsíc. Obrátil se k Jánošíkovi.

„Ještě něco. Půjč mi sedmnáct zlatých, potřebuju zaplatit Stoligovi za svatbu. Vrátím ti je, až přijdeš do Klenovce.“

Jánošík sáhl k opasku a podal Uhorčíkovi hrst peněz.

„Vezmi si všechno.“

„Sedmnáct,“ řekl Uhorčík. A po malé chvíli dodal: „Přeju ti hodně štěstí.“ Pak zavřel oči.

Když se ráno Jánošík probudil, Uhorčík byl pryč. Oheň dohasínal, obloha byla zatažená, drobně popadával sníh.

„Je čas se rozloučit,“ řekl Jánošík. „Zjara se sejdeme znovu, v neděli po svátku svatého Josefa nahoře na Stratenci. Zapálím tam vatru na znamení, že už je čas.“

Podali si ruce a rozešli se do všech stran.

Brzy zmizeli v lese.
