---
title: '16'
contentType: prose
---

  

Hladina Váhu se třpytila a leskla ve slunci. Vypadalo to, že se voda vůbec nepohybuje, ale proud tady byl silný a prudký. Strmé skály kolem řeky prozrazovaly hlubinu a voda se řítila bez překážek, jen chvílemi zašuměla nakrátko v prudkém víru, jak narazila při dně na balvany.

Jánošík zamyšleně pozoroval řeku. Sevřené údolí Váhu pod Strečnem jako by ho přitahovalo. Snad to byla i vzpomínka na dávný den, kdy s Matějem Dykošem a stařečkem Merjadem sledovali z protějšího vrchu rozvalení Strečna. Teď už byly zdi nahoře na vysoké skále tiché, kamení zarůstalo břízkami a ostružiním, jen havrani a vrány se občas vznesli z trosek v celých černých hejnech.

Ale místo nad řekou bylo příhodné. Po vodě pluly vory a z vorařů jako by tu spadlo napětí z nebezpečných peřejí, kterými právě propluli. Na cestě se často objevil kupecký vůz anebo kočár, byla to důležitá cesta, hradní páni na Strečně a na Starhradu věděli dobře, proč si postavili svá sídla právě tady. A to hlavní: v případě nebezpečí mohli zbojníci zmizet mezi skálami, v divokých skalních stržích, pak za šera přebrodit nad peřejemi nebo blíž k Žilině Váh a zmizet v horách, jež se tu zdvíhaly ke Stratenci, ke Chlebu a dostat se až do Vrátné či ještě dál k Rozsutci, kde znal Jánošík každou jeskyni, každý úkryt a každou rozsedlinu ve skálách. Tady byl nový hejtman doma, tady měl pocit jistoty, proto si právě tohle místo vybral pro první zboj regimentu, který teď vedl. A také Kysuce byly nedaleko, nekonečné hluboké lesy, v kterých se člověk ztratí jako lístek ve větru.

Z myšlenek ho vyrušilo táhlé zahalekání v zákrutu řeky.

„Dobré pltě!“

Volání přebíraly hlasy na dalších pramenech, rozléhalo se to mezi skálami, voraři měli radost, že propluli Běsnou a Margitou bez úrazu; zanedlouho se řeka otevře a už poplují po klidnější vodě. Jánošík se s napětím zadíval do oblouku řeky.

Vory se objevily vzápětí. Letěly po hladině, teprve teď bylo znát, jak je voda rychlá, po jarním tání v horách bylo řečiště plné a voda se rozlévala po trávě i mezi skálami.

Plť byla krátká, jen ze čtyř pramenů, aby na rychlé vodě snadněji proplula. Dlouhé pltě z osmi a deseti pramenů poplují až později, až po jarní vodě přijde začátkem léta jánská, konopnice na konci léta, když se trhá konopí, a naposled podzimní listovnice.

Jánošík jediným pohledem přehlédl pltníky. Na prvním pramenu stál bělovlasý faktor a kormidloval širokým kotrčem, dva další mu pomáhali zaklesnutými bidly. Na druhém pramenu byly klády svázány ve dvojí vrstvě a uprostřed byla udusaná hlína s ohništěm. Na krátkých kůlech visela zmáčená šedivá plachta, pod ní zahlédl Jánošík postavu v černém. Voraři měli cestujícího a podle vaků a dvou malých soudků, které měl poskládány u nohou, to nebyl cestující ledajaký.

Houžve v zátočině vrzaly, voda mezi kládami předního pramene se pěnila. Vor se rychle přibližoval.

Jánošík zdvihl ruku s pistolí a vystřelil do vzduchu. Výstřel zaduněl mezi skálami. Pltníci zvedli hlavy jako na povel. Spatřili na nevysoké skále skupinu mužů v bílých soukenných nohavicích a v zelených košilích, další stáli kousek po proudu těsně u vody. Voraři viděli pistole v jejich rukou a zahlédli i dvě dlouhé karabiny. Bělovlasý faktor spustil rychle kotrč, stočil prameny k břehu a nad řekou se rozlehlo jeho zavolání: „Přibíjet! Přibíjet!“ Věděl, že v takové chvíli je každý odpor zbytečný. Na pramenech je člověk bezbranný, nemá se kam ukrýt, leda skočit do vody a zachránit se na protějším břehu. Ale vory se pak rozbijí o kameny, a kdo bude platit škodu? Voraři. Zaplatit není z čeho, šli by do temnice a nikdy by jim už vrchnost nesvěřila dřevo k plavení.

Jeden z mužů na skále, štíhlý a světlovlasý dlouhán, odhodil košili. Vrhl se po hlavě do vody a rychlými rozmachy se blížil k poslednímu prameni. Chytil se rukama krajní klády a vyšvihl se vzhůru.

Faktor řídil vor k zátočině pod skálou. Musel dávat bedlivý pozor, aby proud nenarážel na pramen příliš z boku, protože by strhl vory napříč přes řeku, roztrhal by houžve a zakrátko by z pramenů byla hromada nepotřebného, rozbitého dříví. Očima sledoval řeku, neobjeví-li se v proudu balvan – vodní vlk, anebo skála, vodní býk.

Pltníci zdvihli vysoko vesla a spustili šreky, pramen skřípěl v záčelivém kamení, vorař u kormidla rychle přitiskl zadní pramen k břehu. Se skřípotem a duněním klád vor pomalu zastavoval.

„Vystoupit na břeh,“ zvolal Jánošík. Dlouhán Plavček už nosil z prostředního pramene těžké vaky a podával je ostatním. Bělovlasý faktor předal kotrč jednomu ze svých mladších druhů a skočil do trávy na břehu. Zastavil se před Jánošíkem.

„Neboj se,“ řekl Jánošík, „nic se ti nestane. Odkud jedeš?“

„Z Hrádku,“ řekl faktor klidně a prohlížel si vysokého chlapce před sebou. „Do Žiliny, ale chceme se dostat až na dolní vodu, když to půjde.“

Plavček se zájmem zkoumal silné klády u svých nohou.

„Pěkné dřevo,“ pochválil uznale.

„Pěkné,“ přikývl vorař. „Zrubali ho pod Královou holí.“

Tři zbojníci přiváděli z prostředního pramene malého, kulatého tlouštíka v černém.

„Tak pana plebána jsme lapili,“ zaškaredil se Huncaga a oči mu pod černou kšticí zle zablýskaly. „Havran jeden! Přinese nám smůlu. Nemáme ho spíš hodit do vody?“

„Na to je vždycky čas,“ řekl Jánošík. „A cože jsi na něj tak přísný?“

„Nemám ty panáčky v černém rád,“ trval na svém Huncaga. „Řeč mají jako med, a když jim uvěříš, hned jsi v arestě pod železy.“

Obrátil se a zamračeně poodešel k přednímu prameni, kde hlídal Chlastiak s malým Vrábelem.

„Co po mně chcete?“ zeptal se tlouštík v černém a třásl se jako osika.

Jánošík si ho chvíli prohlížel.

„Jak se jmenuješ?“

„Dal ses na špatnou cestu,“ řekl farář, „a skončíš v drápech mocností pekelných.“ Pak dodal o něco pokorněji: „Když mě pustíš, budu se za tebe modlit.“

„Slyšíš ho?“ ozval se Huncaga. „Už začíná!“

„Mocnosti pekelné si vybírají z jinačích pánů,“ řekl Jánošík.

Huncaga se vztekal dál. „Ať se radši pomodlí za vlastní hříšnou duši! Určitě to potřebuje víc než my.“

„Odkud ho vezeš?“ obrátil se Jánošík na starého plavce.

„Z Hrádku.“

„Jsem plebán z Oravy,“ řekl tlouštík, „a za tohle mi zaplatíte!“

„Znáš ho?“ zeptal se Jánošík plavce, který stál klidně v trávě a pozoroval vory, zda je nestrhává proud.

„Neznám. Moc toho nenamluvil. Musí být vyhládlý, jedl celou cestu. Jen od Ružomberka spořádal půl šrůčku slaniny.“

„Rozdělil ses s plavci?“ zeptal se Jánošík stroze.

Plebán se na něj podíval nechápavě. „A proč bych se měl s nimi dělit? Je to moje slanina.“

Jánošík se obrátil k vakům a řekl:

„Tak co nám přivezl hladový pan plebán?“

„Dva stříbrné poháry,“ řekl Chlastiak, „pěkný vyšívaný kabátec, pár liščích kůží, tři hroudy uzeného sýra, je toho dost. Podívej se.“

Jánošík přehlédl zběžně obsah vaků, vyházený v trávě.

„A dva soudky s vínem!“ ozval se Plavček z prostředního pramene.

„Přines je na břeh,“ zavolal na něj Jánošík.

„Je to mešní víno,“ zabědoval plebán. „To není nic pro vás!“

„A proč by nebylo? Aspoň ochutnáme, jaké vínečko pijí plebáni na Oravě. A teď zlaťáky. A rychle!“

„Nemám,“ dušoval se plebán, „doopravdy nemám! Žiju v pokoře a střídmosti!“

Huncaga přistoupil blíž.

„Nosí je u pasu pod kabátem.“

Zalovil plebánovi pod černým kabátem a vytáhl měšec.

„U všech hromů, potěžkej ho!“

Plebán se pokřižoval.

Huncaga podal měšec Jánošíkovi, ten do něj nahlédl a přikývl.

„Pěkná pokora! Pěkná střídmost!“

Chlastiak naházel kořist zpátky do vaků.

„Můžeš jet,“ řekl Jánošík faktorovi. Bělovlasý plavec se na něj sotva znatelně usmál a skočil na klády. Pomalu a širokým krokem plavců přešel pramen a převzal od svého druha široký kotrč.

„A teď ty, plebáne. A pospěš si, ať už tě nevidím!“

Plebán se vyškrabal na vor a klopýtal k plachtě. Chlapci se opřeli do voru a odstrčili ho od břehu. Faktor zahalekal:

„Hore sa okolo roha!“

Hlas se rozlehl mezi skálami. Proud pomalu strhával vor, pak se ho zmocnil a prameny se rozletěly kupředu.

Plebán stál uprostřed prostředního pramene, hrozil ke břehu pěstí a něco křičel, ale nebylo mu rozumět. Za malou chvíli vory zmizely v zátočině a voda plynula tiše a rychle jako před chvílí.

„Neměl jsi toho havrana černého pustit tak lacino,“ mračil se Huncaga.

„Jemu určitě nepřipadá, že jsme ho pustili lacino,“ řekl Jánošík. „A cože ty máš na plebány tak svrchu?“

Huncaga mávl rukou.

„Darmo mluvit. U nás ve Straškově byl takový artikul: která by osoba do hromů nebo do střel zlořečila, má vytrpět padesát ran holí bez prosby. Jednou mě slyšel zlořečit plebán, řekl to drábovi a dostal jsem padesát holí.“

„A to jsi mu je nevrátil?“ zeptal se Chlastiak.

„Vrátil. A ještě nějakou k tomu.“

„Dobře jsi udělal,“ řekl Jánošík. „A teď nahoru do skal!“

Naložili si vaky a soudky na ramena a rychle stoupali skalní rozsedlinou. Jen Plavček se několikrát ohlédl k Váhu, jako by se nemohl rozloučit s řekou.

Za chvíli bylo na břehu ticho, jen voda tiše šuměla a hladina se třpytila v paprscích jarního slunce.

Na nějaký čas se horní chlapci stáhli do kysuckých lesů. Obešli známé salaše, kam právě valaši vyhnali z údolí stáda ovcí, poseděli s nimi večer u ohně a znovu se ztratili v lesních úkrytech, na mýtinách vysoko v horách, ve stržích, kterými se řítily zpěněné potoky jarní vody.

Jaro bylo horké, slunce pálilo jako v létě, sníh brzy roztál i na nejvyšších hřebenech Beskydu, zmizel i z vrchů vysoko nad Vrátnou.

Tou dobou chlapci sestoupili z lesů a znovu překročili Váh.

Zamířili k Terchové.

Jednoho večera seděl Juraj Jánošík s Matějem Dykošem ve vrbi­nách pod Terchovou. Na nebi se třpytily hvězdy, voda Varínky bublala a žbluňkala v nespočetných ramenech mezi novými nánosy oblázků a kamení. Seděli na vyvráceném kmeni staré olše a Jánošíkovi připadalo, že je všechno jako tenkrát, jako před lety.

Matěj vyprávěl.

Chodil stále na panské. Löwenburg už nezvyšoval robotní povinnosti, ale kdo ví, co udělá, až přijdou žně. Zato předpisoval vyšší a vyšší daně a poplatky, snažil se vyždímat z poddaných co nejvíc, za všechno musili platit. Zakládal nové dvorce. Zámeček v Tepličce hlídalo několik desítek hajduků, projížděli okolím Tepličky od Žiliny až k Varínu ve dne i v noci. A přibývalo trestů – stačilo, když poddaný neodevzdal včas ovci, nepřinesl slepici, nepozdravil panského úředníka, a už ho dráb vedl na dereš. U pstruhových potoků se nikdo nesměl ani ukázat.

„A co doma?“ zeptal se Jánošík.

„Hospodaří teď Janko, otec už není tak při síle. Bratři mu pomáhají.“

„A matka?“

„Teď s jarem je to zase lepší.“

Chvíli mlčeli, voda v olšinách tiše šplouchala. Matěj se obrátil ke svému kamarádovi a řekl prudce:

„Ďurine, vezmi mě s sebou! Já už tady nevydržím. Každý den stejný, nikde naděje na lepší časy. Tenkrát – tenkrát jsme aspoň mohli doufat, že se s kuruckou vojnou všechno změní, ale teď? Pamatuješ, když bourali Strečno? Všichni v tom viděli znamení lepších časů – a jak to dopadlo!“

Jánošík se zamyšleně díval do vody, která proudila mezi oblázky.

„Copak už jsi zapomněl,“ naléhal dál Matěj, „jak jsme spolu honili labance? Na takové kamarádství se přece nedá zapomenout!“

„Nezapomněl jsem, Matěji. Na nic jsem nezapomněl.“

„Já musím jít s tebou, Ďutine. Tady už člověk ani člověkem není. Jako by mi na prsou ležela můra. Udusím se tady!“

„Já ti rozumím, Matěji. Mně bylo taky tak. Když chceš jít, nebudu ti bránit. Ale tady bys nám pomohl víc.“

„Tady?“ zeptal se Matěj hořce.

„Znám kolem Terchové každý kout, ale to nestačí. Potřebujeme spolehlivé úkryty. Musíme vědět, co se děje na zámku v Tepličce a co dělá Löwenburg. Rozumíš mi?“

„Rozumím. Ale to tady ví každý. Tvůj bratr taky.“

„Nikdo neví tolik co ty. Tvůj otec je radní. Pamatuješ, kdo první přinesl zprávu, že bourají Strečno?“

„Dobrá,“ řekl Matěj a sklonil hlavu. „Když potřebuješ, zůstanu. Ale kdyby sis to někdy rozmyslil, nezapomeň na mě.“

Jánošík vstal.

„Nezapomenu, Matěji. Víš – tady jsem se narodil, tady jsem doma. Tady mám pocit bezpečí. K té jistotě patříš i ty.“

Objali se.

Matěj poslouchal, jak se jeho kamarád prodírá houštím. Potom bylo ticho.

Zrovna jako tenkrát, pomyslil si Matěj. Seděl na vyvráceném kmeni a měl chuť zůstat tu v olšinách navždycky.

Na nebi bylo hvězd, jako by je rozsypal.
