---
contentType: prose
---

5

  

Vůz nadskakoval po kamenité cestě. Ďurko se musel držet postranic, aby nespadl. Myslel na matku, která zase ležela nemocná, na panském prochladla a už večer měla horkost. A malý Adam právě začíná běhat. Pomalu se blížili k Tepličce. Vedle Ďurka stál Matěj a přidržoval rukou velké hroudy sýra, zabalené v lopuchových listech a naskládané na slámě. Na kozlíku seděl rychtář Chalupka a Matějův otec s opratí v ruce.

Vyjeli z Terchové ještě za tmy, teď už stálo slunce vysoko nad obzorem a pálilo hned od rána. Ďurko pozoroval dva hajduky, kteří na koních doprovázeli vůz. Sedla vrzala, koně byli pokryti prachem. Ani hajdukům nebylo do řeči, přijeli do Terchové už zvečera a dlouho seděli v krčmě, byli nevyspalí a podráždění. Jeden z nich zvedl hlavu, pobodl koně a přijel blíž k vozu.

„Nemůžete přidat?“ houkl na Dykoše. „To myslíš, že na tebe bude pan hrabě čekat až do poledne?“

Dykoš zlehka švihl bičem nad hubeným hřbetem rychtářova koně, ale ten nevzal pobídku vůbec na vědomí. Hajduk zaklel a předjel vůz, jeho druh se k němu připojil. Vjížděli do Tepličky.

Ďurko se díval na bílé zámecké zdi, prosvítající mezi stromy parku. Slunce se odráželo v oknech a sklo zářilo, jako by v zámečku hořelo.

U brány Dykoš zpomalil.

„To jedeš s tou slámou do zámku?“ vztekal se hajduk. „K zadnímu vchodu, zčerstva!“

Projeli vraty na rozlehlý dvůr a zastavili u komor. Hajduci zamířili ke stájím. Dva služebníci otevřeli dveře do chodby ke komorám a ke sklepům. Matěj s Ďurkem seskočili z vozu, nohy je už brněly.

Rychtář s radním Dykošem vykročili k zámku.

„Tak to složte,“ rozkázal hubený sluha se špičatým nosem. „A pospěšte si, než vám náklad zasmrádne!“

„Postarám se nejdřív o koně,“ řekl Matěj, „má za sebou dlouhou cestu. Jedeme až z Terchové.“

„Kůň počká,“ rozkřikl se dlouhán. „Nebo to chceš nechat na slunci?“

Matěj se už neodvážil nic namítnout. Vzali s Ďurkem do náruče několik hrud vyuzeného sýra, voněl salaší, pastvinami a trávou na svazích Púpova, voněl domovem. Prošli úzkou chodbou a složili sýr na dřevěné police rozlehlé komory. Ďurko se rozhlédl. Nahoře u stropu byly naskládány zlatavé uzené sýry všech tvarů, kulaté jako bochánky, hranaté i podlouhlé, pod nimi se vršily celé hory bílého sýra, bělounkého jako smetana.

„Tolik jídla!“ užasl Ďurko.

„To ještě nic není,“ zašeptal Matěj. „Vedle v komoře je sůl. Celé bečky soli, balvany soli, že by tě zasypala.“

Ďurko se na něj podíval nedůvěřivě, ale sluha už je hnal pro nový náklad. Když byli hotovi se sýrem, nosili do studeného sklepa ryby, veliké terchovské pstruhy. Ďurkovi jich bylo trochu líto, zdálo se mu, že ztratili zářivou barvu svých duhových teček, ale voněli svěže a čerstvě vodou horského potoka, ledovými a průzračnými tůňkami Struhárně a Varínky. Na polici za dveřmi ležely dvě obrovské hlavatky, za nimi v dřevěné bečce byla celá hromada raků. Ďurko nedovedl pochopit, proč tolik zásob, ale neptal se, byl rád, když skončili a když se za nimi dveře komory zavřely.

„Teď můžete napojit tu herku,“ řekl sluha posměšně a zmizel ve vratech sýpky.

Odpřáhli koníka, odvedli ho do stínu velkého dubu a Matěj mu přinesl džber s vodou. Kůň pil hltavě a vděčně. Matěj mu přivázal k ohlávce hubený pytel se senem a posadil se na roubení studny. Dívali se na šindelovou střechu zámku, na bílé zdi s velikými okny.

„Chtěl by ses tam podívat?“ zeptal se Matěj.

Ďurko pokrčil rameny. „Nevím. Co bych tam dělal?“ Myslil na vůni pstruhů, hlavatek a raků a zastesklo se mu po horách, po domově.

Matěj skočil za hustý keř zaprášeného pámelníku, opřel se nohou o větev hlohu a vytáhl se na okraj zdi.

„Ďurko,“ zašeptal ohromeně, „Ďurine, pojď sem!“

Ďurko byl v okamžiku vedle něho. Přitáhl se rukama a pohlédl přes okraj zdi.

Na brčálově zeleném trávníku před vchodem do zámku stál houf vesnických mužů. Postávali mlčky, slunce se do nich opíralo. Většinou už byli starší, Ďurko si uvědomil, že skoro všichni mají vlasy šedivé a bílé, splývaly jim na ramena nebo byly spletené do malých copánků. Hledal očima terchovského rychtáře. Našel ho v první řadě, stál vedle Dykoše tak těsně, že se zdálo, jako by se o sebe opírali rameny.

„To jsou rychtáři z celého panství,“ zašeptal Matěj.

„Znáš někoho?“ zeptal se Ďurko.

„Ten starý a sehnutý je z Tižiny. Ten vedle je z Lutyši, ten až docela vzadu je rychtář z Riečnice. Určitě tu jsou taky rychtáři z Gbelan, Vadičova, z Krasňan – zkrátka všichni.“

Ve stínu obrovské lípy stál na trávě bílý stolek s podivnou židlí. Byla také bílá, s pohodlným opěradlem, Ďurko takovou ještě nikdy neviděl.

„Podívej,“ řekl tiše Matěj, „to je určitě on!“

Všichni muži obrátili hlavu k zámeckým schodům, jako by Matěje slyšeli. Po schodech sestupoval téměř lenivým krokem obtloustlý nevysoký muž v bohatě zdobeném šatě, s bílou parukou nad zarudlou tváří. Za ním kráčeli uctivě dva úředníci. Došli ke stolku a obtloustlý muž se posadil. Teprve potom pomalu přehlédl zástup před sebou.

Ďurko ho zvědavě pozoroval. První, čeho si všiml, byla široká, veliká brada a trochu převislý spodní ret. Nos měl malý, nepříliš výrazný, oči pichlavé a bez úsměvu, Ďurkovi se zdálo, že je buď přivírá proti slunci, nebo že má napuchlá víčka, ale slunce mu do očí nesvítilo, seděl ve stínu a díval se zkoumavě na zástup mužů, postávajících před ním ve slunečním úpalu.

Oba úředníci stáli po stranách křesla, dva kroky zpátky, a čekali. Sedící muž povzdychl, zavrtěl se v křesle a přehodil si nohu přes nohu. Potom zdvihl pravou ruku, pokynul úředníkovi, ten rychle přistoupil a naklonil se k bílé paruce.

Pán mu něco tiše řekl, úředník horlivě kývl a napřímil se. Odkaš­lal si.

„Váš nový zeměpán, Jeho Milost hrabě Jan Jakub Löwenburg, vás kázal svolat, aby vám milostivě udělil své příkazy a přání.“

Tak tedy žádný Loworowski, pomyslil si Ďurko, Löwenburg!

Hrabě začal mluvit. Mluvil hlubokým, ostrým hlasem, v úsečných, krátkých větách, ostré a řezavé er v nich vrčelo téměř bez přestání.

Ďurko nerozuměl jedinému slovu. „Němec,“ zašeptal Matěj. Ani muži na trávníku nerozuměli. Přešlapovali, dívali se jeden na druhého.

Hrabě mluvil jen krátce. Skončil a pokynul znovu úředníkovi, ani se k němu neobrátil, stáhl hlavu ještě hlouběji mezi ramena a zdálo se, že vysunul bradu kupředu.

Úředník se narovnal v zádech.

„Jeho Milost hrabě Löwenburg mi přikázal, abych vám oznámil jeho přání.“

Vědomě nebo nevědomky převzal ostrý a úsečný způsob vyjadřování svého pána, mluvil tvrdě a odměřeně.

„Náš nový zeměpán převzal z rukou nejmilostivějšího císaře strečňanské panství, aby v něm zavedl pořádek. Přeje si, abyste žili v pokoji a klidu, v bázni před božími zákony. Proti rušitelům pořádku bude proto postupovat přísně a nemilosrdně. V celé horní zemi uherské vládne zmatek, po cestách a lesích se potulují zběhové, lidé loupežní a podněcovatelé nepokojů. S těmi naloží Jeho Milost tak, jak si zaslouží. Od dnešního dne žádné nepravosti a škody nezůstanou bez trestu.“

Na chvíli se odmlčel, potom pokračoval:

„Také u nás se objevují všelijací zlopověstní lidé a rozsévají tu zmatek a myšlenky proti zákonům božím. Každý rychtář je povinen takového člověka hned zajmout a odevzdat zeměpánovi. Neučiní-li tak, bude sám potrestán vězením nebo i na hrdle, jakož i jeho radní.

Poslední dobou mnoho lidí opustilo své domovy a grunty. To je opovážlivost, a kdokoli tak učiní, bude chycen a potrestán. Protože opuštěná půda chátrá a hrozil by hlad, spojí vrchnost takové opuš­těné pozemky a pustky a bude z nich zakládat panské dvorce, s robotami pro všechny poddané bez rozdílu.

Rovněž Jeho Milost bude zakládat panské valchy na zpracování sukna a nové mlejny na jeden i dva kameny. Jinde se mlít nebude než v panských mlejnech. Kdo by se jinak dopustil, bude potrestán vězením a tolik obilí v pokutě mu propadne, kolik jinde dal semlít; z toho polovinu dostane vrchnost a polovinu mlynář, který tu věc oznámí.

Sprostný lid si čím dál víc myslí, že může dělat, co se mu zlíbí. Proto se přikazuje: poddaný, který v ustanovený čas řádně neodvedl povinných platů, bude dán do vězení a odtud nebude puštěn, až ten plat položí, a ještě pokutován. A když tak znovu a opakovaně učiní, může Jeho Milost přikázat odebrání pozemku, chalupy, zbourání domu, utětí ruky, anebo i šibenici.“

V zástupu to zašumělo. Úředník mluvil dál.

„Jak je stanoveno, lesy panské se vám pod hrdlem zapovídají, abyste v nich nesekali a nelovili, leda s příkazem a povolením zeměpána. Jestliže by pak kdo svévolně v panských lesích sekal, tehdy za každé dřevo, které by se toliko na krokev hodit mohlo, bude povinen položit pokutu.

Rovněž se přikazuje, abyste rybníků, řek a potoků Jeho hraběcí Milosti prázdni byli, v nich nelovili, buďto ryb, nebo raků, jakými­koli nástroji, udicemi nebo obmysly. Kdož by pak v rybnících, řekách a potocích přistižen byl, obzvláště ve vodách pstruhových, ten bude ku příkladu jiným zlodějům na hrdle trestán, stejně jako ten, kdo by lovil v lesích s karabinou, ručnicí a rozmanitými nástroji.

Sýr, máslo a všeliké výrobky ve stanoveném počtu se musí odevzdávat zeměpánovi. Kdo by pak je potřeboval k obživě, musí je řádně vrchnosti zaplatit a odkoupit je.

Právě tak je každá obec povinna vypít v panských krčmách stanovené množství, a když je nevypije, bude platit suchou daň. Poddaní nemohou být k pití ani k šenkování pálenky či vína nuceni, ale jinde nesmějí tyto nápoje kupovat ani je do svých vesnic vozit nebo nosit, a to pod pokutou a trestem.“

Ďurko si vzpomněl na krčmáře Rajčana a na všechno, co slyšel přednedávnem z okna jeho krčmy. Úředník pokračoval:

„Protože nadešel čas žní, kdo se na robotu nedostaví, kde a kdy mu bude poručeno, mimo moc boží a slušnou výmluvu, ten každý bude v železech dělat anebo za každý promeškaný den téhoden bude sedět ve vězení, anebo zmrskán holí.“

Ďurko poslouchal, mnoha slovům a příkazům dost dobře nerozuměl, ale smysl pochopil a nemohl uvěřit. Z úkrytu hlohových listů napjatě pozoroval tvář za bílým stolkem.

Nový zeměpán seděl bez pohybu, jako by se ho to netýkalo, víčka mu trochu poklesla, chvílemi se zdálo, že zdřímne, hluboké rýhy podle úst se mu prohloubily. Ale díval se přímo před sebe, bedlivě sledoval tváře rychtářů, prohlížel si jednoho po druhém, jako by je odhadoval. Potom si povzdechl, otřel si bílým šátkem čelo a obrátil se na úředníka. Ten se k němu úslužně sklonil a hrabě mu něco řekl německy. Úředník přikývl.

„A teď přistoupíte jeden po druhém k Jeho hraběcí Milosti. Rychtář z Tepličky!“

Vysoký, ramenatý muž s bílými copánky vystoupil před zástup. Stál s rukama podle těla, mlčel.

„Rozuměl jsi všemu?“ zeptal se úředník.

„Rozuměl, pane.“

„Gbelany!“

Vyvolával další a další jména obcí, rychtáři předstupovali před hraběte.

„Rozuměl jsi?“

„Rozuměl, pane.“

„To už nebudeme smět do lesů?“ zašeptal Ďurko. „Ani na raky a na pstruhy? A jak to bude s dřívím?“

„Terchová!“

Terchovský rychtář udělal několik kroků vpřed. Stál rovně, ale Ďurkovi se zdálo, že je najednou starší, že mu poklesla ramena, jako by měl na zádech těžké břemeno.

„Rozuměl jsi?“

„Rozuměl, pane, ale chci vznést pokornou prosbu.“

Úředník se podíval tázavě na Löwenburga. Hrabě se předklonil.

„Pane,“ řekl Chalupka, „máme své starodávné roboty, ale přibývají nové a my nestačíme všechny odvést, jak poroučíte a přikazujete. Když nemají poddaní grunt opouštět, prosíme, aby byly nové roboty sleveny.“

Hrabě se podíval na úředníka a ten mu rychle přeložil rychtářova slova. Zeměpán ve tvářích zbrunátněl a řekl úsečně několik slov. Úředník se uklonil a přísně pohlédl na terchovského rychtáře.

„Poddanské povinnosti a dávky jsou psány podle potřeby pána anebo jeho správců,“ řekl tvrdě. „Rozuměl jsi?“

„Rozuměl,“ řekl Chalupka. „Ale co lesy a potoky? U nás je hodně vody a lesů ještě víc. Zůstává všechno, jak bylo psáno v urbární knize?“

Úředník překládal. Hrabě sáhl po černých deskách, jež ležely před ním na stole, a posunul je k úředníkovi. Pak řekl stroze:

„Possessio Terchova.“

„Povinnosti z nového urbáře dostanete všichni na vědomost,“ řekl úředník. „Starý urbář už neplatí.“

Zalistoval v deskách a četl:

„Montes prohibiti. Mons et vallis Vrátná diligenter per judicem et custodes montium est conspicienda, praecipue ne evehantur ab inde sine expressa domini permissione fraxini.“ Odkašlal si a zvedl hlavu. „Zakazuje se přístup do Vrátné doliny a lesů kolem ní.“ Znovu pohlédl do lejster. „Fluvii prohibiticii. Primus – est ex valle Vrátná fluens. Zakazuje se potok ve Vrátné.“

„Secundus!“ řekl netrpělivě Löwenburg.

„Secundus,“ opakoval úředník, „ex valle Struháreň. Et tertius,“ dodal rychle, „tertius Biely Potok dictus, in quibus nemini licet pisces capere praeter piscatores ad id constitutos. V těchto vodách je dovoleno lovit jen rybářům, jež vrchnost zvlášť určila, pro potřebu Jeho Milosti.“

Löwenburg řekl několik stručných slov a úředník dodal zvýšeným hlasem:

„Ještě v tomto roce bude sepsán nový urbář, který nově stanoví všechny roboty, povinnosti a dávky. Jeho hraběcí Milost připomíná, že kdo bude napříště mluvit nepokořeně a troufale, bude vsazen do klády, aby přišel k sobě a polepšil se. Rozuměl jsi?“

„Rozuměl,“ řekl Chalupka.

Ďurko měl chuť vykřiknout, hodit na bílý stůl kámen, přeskočit zeď a vrhnout se na hubeného a dlouhého úředníka. Ale neudělal nic.

„Dál. Possessio Vadičov!“

Někde za sýpkami se rozštěkal pes.

„Pojď dolů,“ řekl Matěj a oba chlapci sklouzli z větví.

Od sýpek se vyřítil velký hnědý pes a zuřivě štěkal. Před komorami se objevil sluha a rozkřikl se na chlapce.

„Co tu ještě děláte? To tady budete do večera? Ať už jste pryč!“

Matěj zapřáhl rychle koníka, vzal bič a práskl do vzduchu. Kůň se rozběhl, hejno slepic se rozletělo na všechny strany. Velký hnědý pes vyběhl do dvora a zuřivě dorážel na koně, sluha něco křičel, ale nerozuměli mu v tom rámusu ani slovo. Vyjeli prudce ze vrat. Zastavili teprve ve stínu několika javorů, čekalo tam už několik vozů z dalších vesnic.

V zámecké bráně se objevil zástup rychtářů. Šli pomalu a mlčeli, hlavy měli skloněné.

Terchovský rychtář s radním přistoupili k vozu a vylezli na kozlík.

„Vyřídili?“ zeptal se Chalupka, nečekal na odpověď a vzal do ruky opratě. Pobídl koně a vůz se rozjel.

Měli už Tepličku dávno za sebou, když rychtář přerušil dlouhé a tíživé mlčení.

„Přišly zlé časy,“ řekl tiše. „A budou ještě horší.“

„Loworowski,“ poznamenal radní Dykoš. „Žádný Loworowski! Neumí po našem ani promluvit!“

Chalupka si povzdechl.

„Pán jako pán.“

„Vyhnat je všechny,“ řekl zuřivě Dykoš. „Vyhnat, vypálit to jejich hnízdo! Mluví o zákonech božích, ale jsou to jejich zákony! Sami si je vymýšlejí, aby nás zedřeli a vyhubili! Oheň na ně!“

Ďurko s Matějem seděli na zbytcích slámy a mlčeli. Stále měli před očima obtloustlého muže v bílé židli, se širokou masitou bradou a s pichlavýma očima. Slunce pálilo, z říčky pod cestou byla jen stružka, voda tekla pomalu mezi kamením. Ve stráni nad cestou pracovali poddaní. Deset mužů klečelo v řadě vedle sebe, žnuli obilí a pomalu postupovali po levém koleni kupředu. Obloha byla šedavě modrá od obzoru k obzoru, jen vysoko nad vrcholy hor se choulilo několik obláčků. Vzduch byl těžký a ve vrbách nad Varínkou se nepohnul ani lístek.

Konečně se před nimi objevily první chalupy Terchové. Koník ucítil domov a přidal do kroku.

Zaslechli několik výkřiků a rozrušené ženské hlasy. Chalupka zdvihl hlavu.

„Co se děje?“

Na rozcestí u lávky přes Varínku spatřili shluk lidí, většinou žen, starců a dětí. Chalupka dojel až k zástupu a zastavil koně.

„Ptám se, co se tu děje?“

Lidé se pomalu obrátili. Poznali rychtáře a radního.

Několik žen se vrhlo k vozu.

„Martina bijí, pomoz, udělej něco!“

„Kterého Martina?“ zeptal se rychtář a seskočil z vozu. Razil si cestu zástupem, který se ochotně rozestupoval na obě strany. Náhle se Chalupka zastavil.

V kruhu lidí byla uprostřed cesty dřevěná lavice a na ní ležel muž spoutaný řemeny. Nad mužem stál snědý dráb s dlouhými černými kníry a v ruce měl svazek lískových prutů. Muž na lavici se nehýbal, záda měl poseta červenými, krvavými pruhy. Opodál stálo několik hajduků.

„Co se stalo?“ zvolal Chalupka. Pohlédl na nehybného muže. „Copak ho chcete zahubit?“

Od vozu se ozval dětský výkřik. Ďurko proběhl mezi lidmi a vrhl se k otci.

„Tatíčku, co ti to udělali?“

Martin Jánošík obrátil namáhavě hlavu. Ďurko ho objal oběma rukama, ale Martin jen namáhavě zasípěl:

„Běž domů, běž hned pryč, maminka je tam sama. Běž!“

Dráb uchopil chlapce za rameno, ale ten uskočil a popadl svazek lískových prutů, aby mu je vyrval z ruky. Dráb zavrávoral, ale pak se vzpamatoval a smýkl chlapcem do zástupu.

„Běž pryč!“ vykřikl otec.

Ďurko se bezradně rozhlédl.

„Tak co se stalo?“ zeptal se znovu rychtář.

„Neotvírej si hubu, rychtáři,“ řekl dráb, „nebo půjdeš na lavici taky.“

„Co udělal?“

Jeden z hajduků přistoupil blíž.

„Nezastávej se ho. Nepřišel na robotu. Teď, v čase žní!“

„Žena mi stůně,“ řekl chraptivě Ďurkův otec.

„Ty mlč,“ rozkřikl se dráb.

„Pan hrabě říkal,“ ozval se Chalupka, „že kdo nepřijde na robotu mimo moc boží a slušnou výmluvu, bude trestán. Ale Martin má nemocnou ženu. Věděl jsem to.“

„Měl za sebe poslat jiného,“ řekl dráb. „Jsou žně.“

„Ale on přece poslal,“ zvolal Chalupka. „Tady jeho syn vezl do Tepličky pro panstvo –“

„Měl pracovat na poli,“ trval na svém dráb, „a už je těch řečí dost.“

Chalupka se rozhlédl.

„A tady – nemáte právo! Měli jste ho aspoň odvést do Tepličky, soudit podle práva…“

Dráb se zaškaredil. „Takhle je to lepší. Jen ať to každý vidí na vlastní oči. Aspoň si příště dají pozor.“

„Pokračuj,“ řekl hajduk, „ať se můžeme jít napít. Mám žízeň.“

Dráb zdvihl svazek prutů a rána zasvištěla. Martin nevykřikl, ležel se zaťatými zuby, kousal se do rtů. Při další ráně se prohnul, z posledních sil zvedl hlavu a vykřikl:

„Ďurko, běž pryč!“

„Potvoro,“ řekl dráb. „Nemá dost a nemá.“ Znovu zdvihl ruku.

Ďurko stál v kruhu starců a žen a ani se nepohnul. Díval se před sebe široce otevřenýma očima, z kterých mu stékaly slzy. Necítil je. Někdo ho vzal za ruku, byl to Chalupka.

„Pojď pryč, chlapče. Tady nic nesvedeš.“

Ďurko se mu vytrhl. Stál a díval se.

Konečně dráb odhodil důtky a obrátil se k hajdukům.

„Stačí.“

Na Martina se ani nepodíval. Společně s hajduky zamířil ke krčmě.

Kruh kolem lavice se rychle sevřel. Ďurko stál, jako by vrostl do země.

Několik starců odvázalo bezvědomého Martina a odnášeli ho do chalupy k Merjadovi. Ďurko se za nimi rozběhl.

V chalupě položili Martina opatrně na lavici. Ženy už připravily plátýnka na obvaz, otřely Martinovi ze zad krev a daly mu na rány listy jitrocele. Světnice byla plná lidí, ženy plakaly a naříkaly.

Konečně se Martin pohnul a tiše zaúpěl.

Teprve pozdě večer, už za tmy, odváděli chlapi Martina domů. Drželi ho pod rameny, spíš ho nesli, než vedli, chvílemi se zastavovali, aby si mohl vydechnout. Rty měl rozkousány do krve.

V polovině cesty se k nim přidala teta Krištofíková.

Slunce už dávno zapadlo a vedro stále nepolevovalo. Vysoko nad Púpovem svítily hvězdy, ale nad Stohem a nad Chlebem slabě zahřímalo.

Když vešli do chalupy, Ďurkova matka se rozplakala. Tváře měla červené horečkou. Naříkala a Krištofíková ji marně chlácholila. Položili Martina na lavici k oknu a ženské mu daly na záda nové obklady. Ďurko stál u kolébky s Adamem a mlčel. Díval se před sebe, do plamínku čadící loučky. Už neplakal. Myslil na bílý stůl s černými deskami, na vůni terchovských pstruhů v zámeckých komorách, na velkého hnědého psa, na svazek lískových prutů v drábově ruce. Znovu a znovu mu táhla hlavou cizí a nesrozumitelná řeč, v níž zachytil jen několik známých jmen:

Struháreň… Vrátná… Biely potok…

Vzpomněl si na slova Matějova otce:

„Vyhnat je, vypálit to jejich hnízdo! Oheň na ně!“

A viděl před sebou tvář hraběte Löwenburga, širokou a masitou bradu s dvěma ostrými rýhami podle úst, pichlavé a zlé oči, které pátravě odhadují nehybný zástup.

Někde daleko v horách se znovu ozval hrom.
