---
title: '12'
contentType: prose
---

  

Tak se Juraj Jánošík vrátil znovu domů, na terchovské kopanice. Otec ho přivítal se slzami v očích, objal ho a Juraj si všiml, jak zešedivěl a pohubl. Matka byla udřená, zestárla, ale ve tváři mela radost, že je syn doma.

  

Začal zase hospodařit s Jankem, oba mladší jim pomáhali. Políčko za chalupou bylo tak malé, že by je dítě přehodilo kamenem, ale zarůstalo bez přestání trávou, protože na něm mohli pracovat jen v noci nebo když pršelo a nešli na robotu. Pět dní v týdnu se plahočili od svítání do soumraku na panském, šestý den káceli a klučili v lese. A jestliže se dřív žilo těžko, teď se žilo ještě hůř.

  

Odliv lidí z chudých severních krajů neustále rostl: odcházeli z Oravy, Trenčínska, z Liptova, Spiše. Některé dědiny zůstaly téměř prázdné a bez života. Znovu a znovu odcházeli lidé na dolní zemi, po vojnách skoro liduprázdnou. A z obsazených vesnic po krátkém čase vyjížděly další skupiny uprchlíků, jako když roje včel opouštějí úl.

  

Hrabě Löwenburg očekával, že po porážce kuruckých vojsk dolehne na poddané zklamání jako balvan, že s posledními kuruci zmizí i jejich vzdor a naděje; doufal, že teď je bude mít všechny pevně v rukou. Lid byl zklamán, hluboce zklamán, ale nechtěl svěsit hlavu. Hrabě tušil, kde je důvod. Množí se ten bohapustý hmyz, ty bandy tolvajské, co přespávají v lesích a zapalují ohně na horách, uprchlíci z kuruckých i císařských vojsk, vystěhovalci, kteří prchají zpátky a nemohou do rodné obce, všichni ti potulní, kteří se skrývají před spravedlností a šíří nenávist k pánům jako zhoubnou nemoc. Stoliční bandérie z Liptova, založená jen k lapání zbojníků, vysedává po krčmách, bloudí krajem od ničeho k ničemu a nechytila ještě ani zajíce.

  

Hrabě hrozil přísnými tresty každému, kdo bude zbojníky přechovávat, kdokoli jim poskytne pomoc, kdo nebude okamžitě hlásit každé setkání s nimi. Ale radní a rychtáři před ním stáli jako berani s hlavami sklopenými a neřekli, neprozradili. Čas od času dal někoho zmrskat, temnice byly plné, ale nezdálo se, že to pomáhá.

  

Juraj Jánošík chodil na panské s bratry. Hajduci a drábové ho nespouštěli z očí; byl pro ně kuruc, nepřítel a buřič, nemohli mu zapomenout, že vyklouzl z bílého kabátku. Při práci ho pobízeli karabáčem i holí, a když kácel v lese, nehnuli se od něj ani na krok. Stačilo, aby si jen narovnal záda nebo otřel pot z čela, a už křičeli, hrozili, zdvíhali karabáč.

  

Juraj chodil zamlklý, zamračený, oči mu blýskaly. Cítil, že se rychle blíží okamžik, kdy se vzepře, kdy skočí po drábovi a vytrhne mu hůl nebo ho požene karabáčem až do Tepličky před zámeckou bránu.

  

„Co zmůžeš,“ říkal vždycky otec. „Takový je světa běh. Jeden vládne, druhý pracuje. Jeden poroučí, druhý poslouchá.“

  

Jánošík pokaždé jen zaťal zuby, neodpovídal, nakonec už nemluvil vůbec.

  

Také otec byl teď stále zamlklejší. Chodil s hlavou svěšenou, a čím rychleji se blížil konec léta, tím víc se mu prohlubovaly vrásky na čele. Juraj věděl, že na svátek Michala, devětadvacátého září, má zaplatit jako každým rokem šest zlatých za chalupu. A otec ty peníze neměl, výkupné za syna ho bezmála ožebračilo.

  

Léto přešlo a nastalo září. Modré, tiché září, kdy vzduch byl čirý jako voda ve studánce a Rozsutec i Mravečník se zdály jak na dosah ruky.

  

„Hory nám lezou do chalupy,“ říkávala matka a Jánošík měl pocit, že stačí jen zlehka se odrazit a už se vznese, že přeskočí celé to údolí až k Vrátné, ke Stohu, k Pěti furmanům.

  

Jednoho dne se vracel z panského. Byl teplý večer, na nebi hvězdy, nikde se nepohnul ani větříček.

  

Juraj šel sám, zabrán do svých myšlenek. Pomalu stoupal stezkou od řeky, vysoko proti němu se zdvíhal hřeben Púpova, té hory jeho dětství. Zastavil se, chvíli se díval vzhůru na milovaný vrch a znovu vykročil. Udělal sotva pár kroků, když zaslechl z houštiny lísek tiché zavolání. Obrátil se, ale nikoho neviděl.

  

„Ďurine, kuruci,“ ozvalo se znovu, tentokrát už zřetelně.

  

Z křoviny vystoupil muž a zastavil se. Rozpřáhl ruce.

  

Juraj ho poznal na první pohled. Byl menší, než se zdálo tenkrát na Bytči, ale široký v ramenou, pořízek s rukama jako tlapy, s hřívou havraních vlasů. Zuby mu blýskaly v širokém úsměvu.

  

„Uhorčík!“ vydechl Jánošík a vrhl se k němu. Objali se.

  

„Jak se ti to povedlo?“ zeptal se Jánošík. „Jak jsi to dokázal?“

  

Uhorčík se zasmál.

  

„Neptej se. Kdo nic neví, nic nepoví. A třeba se ti jednou bude hodit, že nic nevíš. Ale – děkuju ti.“

  

Jánošík si ho radostně prohlížel.

  

„Jdu rovnou za tebou,“ řekl Uhorčík. „Vyřídil jsem si svoje věci a hned jsem se pustil k Terchové. Pojď, sedneme si na chvíli.“

  

Zamířili k houštině lísek. Uprostřed malého palouku se posadili na ztrouchnivělý kmen vyvráceného buku.

  

„Jak se ti vede, Ďurine?“ zeptal se Uhorčík. „Takhle sis to představoval?“

  

„Takhle ne.“

  

Vyprávěl mu o otci, o daních, o hajducích a drábech.

  

„Co chceš dělat dál?“

  

Jánošík mlčel. Pak řekl tiše:

  

„Nebudu tak žít. Nedokážu to.“

  

„A co tedy? Budeš čekat, až se zase někde vzepře nějaký pán proti jinému pánu, a dáš se k němu do služeb?“

  

Jánošík neodpověděl.

  

„Čekat nápravu od vrchnosti je bláznovství. Jsi chlap, musíš něco udělat sám! Jinak to nejde.“

  

Jánošík se díval k černým obrysům hor nad Vrátnou.

  

Uhorčík ho vzal za loket a naklonil se k němu.

  

„Neptáš se, proč jsem za tebou přišel?“

  

„Čekal jsem tě.“

  

„Ďurine, pojď do hor. Pojď k nám, k mému regimentu. Jen na horách je spravedlnost. Budeš volný jako pták, jako ryba ve vodě.“

  

„Jako ty na Bytči?“

  

„Bojíš se, že tě chytí? I ptáka v povětří dostihne orel nebo ho může sestřelit lovec. A přece: co je ptáků na nebi! I rybu ve vodě může chytit rybář, třeba i pstruha nebo hlavatku. A bojí se proto pstruh vody?“

  

„Já nemám strach.“

  

„Tak co tedy? Chceš se dřít dál, aby měl Löwenburg plné komory? Udřou tě k smrti! Jestřába můžou chytit, ale aspoň lítá! Ty nelítáš. Plahočíš se jako přišlápnutý brouk! Jsi na tom zrovna tak jako já na Bytči!“

  

„Hůř,“ řekl Jánošík.

  

„Víš, jak jsem se já dostal na zboj?“ zeptal se Uhorčík. „Jednou jsem pásl na louce koně. Přišli ke mně z lesa dva chlapi, zbojníci, a řekli: Chceš dělat slouhu až do smrti? Když nechceš, pojď s námi! A tak jsem šel. Zverbovali mě. Jmenovali se Toporisko a Drozd. Už je to sedm let. A nikdy jsem nelitoval. Na začátku si mě hlídali, jestli si to nerozmyslím, musel jsem devětkrát přísahat, než mě vzali mezi sebe natrvalo. Kde všude jsme byli! Ve Slezsku, na Kysucích, v Polské, na Oravě… Všechno jsme vrchnosti odvedli. Vlastně všechno ne, na to je nás málo, moc málo. A ještě by člověk musel žít sto let. Kdo za tebe vezme spravedlnost do ruky? Löwenburg? Oficíři? To je k smíchu! Dej se k nám, kuruci. Povedeme zase vojnu, ale jinou, než jsou ty jejich.“

  

Jánošík vstal.

  

„Půjdu. Jsem rád, že jsi přišel.“

  

Uhorčík ho objal.

  

„Já věděl, že se na tebe můžu spolehnout.“ Chvíli mlčel a pak dodal: „A ještě něco ti řeknu. Já už mám léta. Přijde čas, kdy zaseknu valašku v lese do buku, a nebude to už tak dlouho trvat. Chci, abys byl kapitán místo mě. Mám ve frajkompanii dobré chlapce, ale ty budeš ze všech nejlepší. Ty budeš dobrý hejtman.“

  

Jánošík se zasmál.

  

„Nějak na mě pospícháš, Uhorčíku. Ještě jsi nezasil, a už chceš sklízet.“

  

„Zaseto už je, a dávno!“

  

Pak seděli ještě dlouho na kmeni padlého buku a Uhorčík vyprávěl. Konečně vstali.

  

„A teď už běž. Chlapci mě čekají. Zejtra večer tě budeme čekat mezi Príslopem a Sokolím.“

  

Zmizel v houštině. Pohyboval se jako rys, ani větévka nezašustila. Jánošík se rozběhl svahem vzhůru. Tráva voněla, vzduch byl čerstvý a vlahý, Jurajovi se chtělo zpívat.

  

Teprve když spatřil stín velké lípy nad otcovou chalupou, zvolnil krok. Náhle na něj padl smutek. Sehnul se, překročil práh.

  

Ráno vstal brzy a probudil Janka. Vyšli před chalupu. Ještě nezačalo svítat.

  

„Chci se s tebou rozloučit, Janko.“

  

„Rozloučit?“

  

„Neptej se. Kdo nic neví, nic nepoví.“

  

Janko se díval chvíli před sebe a mlčel. Podíval se na svého bratra a řekl:

  

„Myslil jsem si už dávno, že to jednou uděláš. Nebojíš se, že tě chytí?“

  

„Tady jsem lapený! Nedokážu pořád nastavovat záda drábům a každému, kdo má v ruce hůl!“

  

„Budou tě štvát jako vlka, jako prašivou lišku.“

  

„Já se nenechám. Pozdravuj matku a otce. A oba bratry. Ať si na mě někdy vzpomenou.“

  

Obrátil se, vstoupil do pitvoru a vytrhl z trámu valašku, s kterou pracoval v lese. Byla tam zaťatá vedle otcova toporu a pantoku. Potěžkal ji, připadala mu teď lehká jako pírko.

  

„Nechceš, abych šel s tebou?“ zeptal se Janko.

  

Juraj ho objal.

  

„Ne. Někdo musí zůstat s otcem.“

  

„Kdybys potřeboval – přijď. Pomůžu ti.“

  

Juraj už neodpověděl. Seběhl do údolí. Kopaničáři už šli do roboty. Překročil potok a zamířil k Vrátné. Z lesa na něj dýchl svěží chlad, od vody hořce voněly široké listy šťovíku. Stoupal stále výš a výš, dotkl se dlaní vápencové skály. Byla teplá, jak na ni svítilo slunce; zdálo se mu, že je to živý tvor, že dýchá, že ho vítá.

  

Celý den se potuloval ve skálách. Lehl si do trávy a díval se dolů na Terchovou a na kopanice, na hřeben Púpova, na táhlé obzory hor, na cestu, jež vedla podle Varínky k Tepličce. Když se slunce začalo naklánět k vrchům, zamířil z Grúně k lesním mýtinám nad Vrátňankou.

  

Právě v tu chvíli našel Martin Jánošík, jeho otec, na prahu své chalupy šest zlatých. Bylo devětadvacátého září, svátek svatého Michala. Den, kdy se na Löwenburgově panství platily daně.

  

Slunce zapadlo, v dolinách se objevily modré stíny. Juraj šel rychle suchým brusinčím mezi řídkými stromy. Zaslechl křik sojky a zastavil se; rozhlížel se, ale nikde ptáka neviděl, kolem bylo ticho. Chtěl pokračovat v cestě, ale náhle jako by ze země vyrostl, stál před ním vysoký dlouhán v bílé košili, za vybíjeným opaskem mu trčely dvě pistole, ruce měl složeny na prsou. Díval se na něj a smál se od ucha k uchu. Juraj ho hned poznal: byl to ten kolohnát, co prodával v Bytči sýry.

  

„Tak pojď, vojáku,“ řekl dlouhán. „Chceš koupit sýr? Už na tebe čekáme.“

  

Vedl ho sotva znatelnou lesní pěšinou. Juraj postřehl mezi borovicemi slabou zář ohně. Po malé chvíli vykročili na těsný palouk. Kolem ohně postával a posedával houf mužů, Juraj spatřil Uhorčíka.

  

Kapitán vyšel dvojici vstříc, objal Juraje a přivedl ho blíž k ohni. Muži ho zkoumavě pozorovali.

  

„Tak to je ten kuruc, o kterém jsem vám vyprávěl,“ řekl Uhorčík. Obrátil se. „A tohle, Ďurine, je můj regiment.“

  

Ti, co seděli, vstali.

  

„Tohle je Juro Turjak, taky se mu říká Huncaga nebo Hunčík nebo Huncaj.“ Uhorčík ukázal na zarostlého hromotluka. „Dřív pásl koně, taky chodil po vsích s medvědem. Nebo medvěd vodil Huncagu – kdoví. Nejspíš si je lidi museli plést.“

  

„A tohle je Kuba Chlastiak z Otočnic.“ Kubo si s Huncagou moc nezadal, snad byl ještě rozložitější.

  

„Tady s Moravčíkem ses už seznámil.“ Ukázal na kolohnáta, kterého Jánošík znal z Bytči. Dlouhán se usmál, měl modré a důvěřivé oči. „Říkáme mu Moravčík, protože je z Moravy, ale vlastně se jmenuje Kovalčík.“

  

„A tady je Ondřej, Ondruš, z kysúckého Dlhého Pole. Dobrý chlap.“ Ondruš byl vysoký bezmála jako Moravčík, ale štíhlejší, kštici měl rezatou, jako by mu chytila od ohně.

  

Uhorčík pokračoval.

  

„Tady je Gavlov z Polska, Kovalovský je z Rakové, dobrý chlap, tohle je Bagár, ten mrňous je Vrábel, tohle je Pavolko Bernatik. Pár chlapců vartuje dole nad údolím.“

  

Zvědavě si Jánošíka prohlíželi. Moravčík a Vrábel se usmívali.

  

„Dohodli jsme se,“ pokračoval Uhorčík, „že tě vezmeme mezi sebe. Nerozmyslil sis to?“

  

„Nerozmyslil.“

  

„Dobrá. Ale ze všeho nejdřív musíš složit přísahu. To je náš zákon.“

  

Huncaga přihodil do ohně náruč klestí. Dřevo zapraskalo a plameny vysoko vyšlehly.

  

„Přísahej, že své tovaryše nevyzradíš, neoklameš a neopustíš ani ve štěstí, ani v neštěstí. Zvedni ruku a opakuj to pomalu po mně.“

  

Muži stáli a sledovali pozorně nového kamaráda. Juraj odříkával pomalu po Uhorčíkovi slova přísahy. Když skončil, Uhorčík ho objal, pak k němu přistupovali všichni členové družiny a objali ho kolem ramen. Když ho sevřel Huncaga, Juraj myslel, že je to jeho poslední hodinka.

  

„No tak, medvěde,“ vykřikl Uhorčík, „nepolámej mu kosti, ať taky zbude něco pro vrchnost! A kde je víno?“

  

To už přinášel Moravčík z lesa malý soudek vína. Nesl ho na rameni, jako by to byl pytel suchého listí.

  

„A teď mi podej dudy!“ zvolal Uhorčík.

  

Zrzavý Ondruš mu podal gajdy, Uhorčík je rozjařeně stiskl pod paží. Vřískavá, divoká melodie se vznesla nad mýtinou a všichni se hned připojili. Jánošík zpíval s nimi.

  

V soudku nezůstala za chvíli ani kapka, ale Uhorčík byl neúnavný, hrál a hrál, zpíval, radost z něho jen tryskala.

  

Trvalo dlouho, než odložil gajdy. Zbojníci se rozložili do trávy kolem dohasínajícího ohně. Uhorčík se uvelebil až téměř mezi stromy.

  

„Ďurine, pojď sem ke mně,“ zavolal polohlasem na Juraje, který stále ještě seděl na kameni u ohně. Jánošík k němu pomalu přistoupil a lehl si pár kroků vedle něho.

  

„Nelituješ?“ zeptal se Uhorčík. „Teď už jsi jeden z nás. Teď už couvnout nemůžeš.“

  

„Nechci couvnout,“ řekl Juraj.

  

„To je dobře.“ Uhorčík chvíli mlčel, pozoroval hvězdy na temném nebi. „Bude dobrý čas,“ řekl tiše. „Ale zima přijde letos brzo.“ Obrátil se na bok, podepřel si hlavu dlaní a dodal:

  

„Zejtra se dáme na Moravu, potřebujeme pár rífů sukna a něco plátna na košile. Ať vypadáme na svatbě trochu k světu, aby se nevěsta nemusela za ženicha stydět.“

  

„Ty se budeš opravdu ženit?“

  

Uhorčík se rozesmál.

  

„Co se divíš? Už mě lapili, Ďurine! Co nedokázali hajduci, povedlo se jedné pěkné vdově!“ Ztišil hlas. „Ale žádný strach. Však tě zacvičíme do zbojnického řemesla, bát se nemusíš. Teď jen abys ukázal chlapcům, co jsi zač, jinak tě za kapitána nepřijmou. Ale já vím, že mě nezklameš.“

  

Převrátil se na záda, zavřel oči a v mžiku začal chrápat. Jánošík ležel s rukama pod hlavou a díval se do tratoliště hvězd. Myslel na otce, na matku, na lískové pruty v drábově ruce tehdy na mostku v Terchové, na to nadšení, s nímž táhl po boku kuruců do boje. Vzpomínal na Bytču a na Matěje a stále znovu se mu vracela myšlenka na umírajícího Oravce, viděl ho před sebou a slyšel jeho poslední slova. Vzpomněl si na padající zdi Strečna, tenkrát byl ještě dítě, ale nikdy na ten pohled nezapomněl, a hned potom si vybavil odulou tvář s pichlavýma očkama, tvář Jana Jakuba Löwenburga. Mávl rukou, jako by chtěl zahnat obtížnou mouchu.

  

Na východě začaly hvězdy pomalu blednout.
