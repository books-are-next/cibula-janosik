---
title: '21'
contentType: prose
---

  

Huncaga s Plavčekem unikli svým pronásledovatelům v lesnatých svazích a stržích Holice. Ještě nějakou dobu slyšeli za sebou střelbu, ale byla stále vzdálenější a vzdálenější. Huncaga klel a zuřil.

  

„Slyšel jsi toho havrana, jak prosil? Že jsou nám napospas, že široko daleko není ani živáčka? A jak se přitom žalostně tvářil! A to věděl, že má za zády batalión hajduků, neřád!“

  

Plavček myslil na Vrábela. V duchu si sliboval, že se jednou do Žiaru vrátí. Navrhne to Jánošíkovi, a když kapitán nebude chtít, půjde sám. Pomstí chudáka Vrábela, ten břichatý baron bude ještě litovat, že si vybral cestu zrovna přes Tmavou dolinu.

  

V údolí pod sebou spatřili střechy Vrícka, ale tam teď bude nebezpečno, hajduci je určitě hledají.

  

Co se asi stalo s ostatními? Kapitán je jistě vyvedl do bezpečí. Ale co když někoho trefila kulička jako Vrábela?

  

Huncaga ho vytrhl ze zamyšlení. Ukázal na strmý vrchol, který se zdvíhal na opačné straně údolí. Tam se měli sejít s ostatními členy družiny.

  

Chvilku se radili. Sestoupit k potoku a drápat se zase vzhůru do strmého svahu nemělo smysl. Rozhodli, že budou sledovat horský hřeben, který je přes Reváň zavede až na Klak.

  

Došli na vrchol krátce před setměním. Kolem dokola se zdvíhaly nekonečné řetězy hor, v dolině spatřili modrý pruh Rajčianky a střechy Fačkova. Čekali až do svítání, ale nikdo se neobjevil. Plavčeka napadlo, že sejdou do údolí a pokusí se vyzvědět, jak skončila bitka pod Studencem; pro jistotu vysekali do borovice přímo na vrcholu Klaku znamení ruky a rychle seběhli klikatou stezkou až pod hájovnu u Fačkova. Na cestě k Fačkovu zahlédli tři hajduky a vyhnuli se dědině velikým obloukem. Rychle postupovali houštinami proti proudu řeky a sledovali cestu. Byla opuštěná, slunce ještě nevyšlo, v údolí ležel stín. Došli až do Suché doliny, ukryli se mezi nízkými skalkami a uvažovali co dál.

  

Nad horami se vyhouplo slunce a hned po ránu začínalo být horko. Dohodli se, že budou čekat, až se na lesní cestě objeví nějaký vesničan. Plavček ležel v trávě, ruce pod hlavou a díval se mlčky do modrého nebe.

  

Huncaga náhle zaklel. Plavček se posadil a pohlédl na cestu. Dole pod nimi kráčel dolinou od Domaníže mohutný plebán, celý v černém, s kloboukem na hlavě.

  

„Všude se s nimi člověk musí potkat! Všude, kam se jen vrtneš!“ Huncaga se třásl vztekem. „Říkal jsem vždycky, že přinášejí smůlu!“

  

Vstal, ale Plavček ho zarazil.

  

„Počkej, půjdu sám. Zatím hlídej.“

  

Plebán se rychle blížil. Když došel nad mýtinku, zastavil se a zamířil travou ke stromům. Sklonil se, nabral do dlaní vodu ze studánky a žíznivě se napil.

  

„Potvora,“ řekl Huncaga, „zná to tady! Ani jsem neviděl, že je tam studánka!“

  

Plavček sklouzl k cestě. Pomalu se blížil k plebánovi. Zastavil se a zakašlal. Plebán vyskočil.

  

„Co chceš?“ zeptal se rozzlobeně. „Ani pozdravit neumíš?“

  

Spatřil pistole za Plavčekovým pasem.

  

„Tak i na svého pastýře si troufáš, holoto? Peníze bys chtěl, co?“

  

„To taky,“ přikývl Plavček. Chtěl se faráře zeptat na hajduky, ale teď věděl, že už to nemá smysl. Natáhl ruku.

  

„Sem s nimi. A pospěš si!“

  

„Nic nedám,“ rozkřičel se plebán. „Čeládko pekelná, sluhové satanášovi, chátro zlodějská!“

  

„Na plebána umíš nadávat docela pěkně,“ řekl uznale Plavček. „Tak co bude s těmi zlatými?“

  

Farář sevřel hůl a rozběhl se proti Plavčekovi. Plavček stál, ani se nehnul, díval se pobaveně na zuřícího plebána. Má víc odvahy než celý ten kurucký komandant z Radvaně, pomyslil si. Farář zdvihl hůl.

  

V tom okamžiku zarachotila nad údolím rána. Plebán pustil hůl z ruky, pohlédl užasle na Plavčeka a padl do trávy. Plavček se obrátil ke skálám a spatřil nad nimi obláček kouře. Sklonil se nad plebánem a viděl hned na první pohled, že z té rány ho už nevyléčí nic na světě.

  

Pomalu se vrátil k Huncagovi.

  

„Tak to jsi nemusil,“ řekl tiše.

  

Huncaga se díval na černou postavu, ležící v trávě. Mávl rukou.

  

„A co? Neměl zdvíhat hůl!“

  

„Myslíš, že bych se sám neubránil?“

  

Z Huncagy spadl všechen vztek.

  

„Vrátíme se?“

  

Plavček neodpověděl. Sestoupili k plebánovi a odnesli ho k cestě na okraj lesa. Plavček několikrát zahvízdal. Od rozcestí se k nim blížil nějaký stařec.

  

Přebrodili řeku a rozběhli se k horám.

  

Jánošík s družinou už je čekali. Huncaga přehlédl rychlým pohledem všechny tváře a pokýval hlavou:

  

„Tak jenom chudák Vrábel. Ale už jsem ho pomstil.“

  

„Co se stalo?“ zeptal se Jánošík. „Čekáme tady na vás od rána!“

  

Plavček mlčel. Huncaga krátce vylíčil událost u studánky.

  

Jánošík vstal.

  

„To jsi neměl dělat, Hunčíku. Nechci, aby se o nás povídalo, že zabíjíme. Proč sis takhle netroufl na hajduky nebo na Révaye?“

  

„Pán jako pán,“ mávl rukou Huncaga.

  

„Měl bych tě z regimentu vyhnat,“ řekl hněvivě Jánošík. „Ale už je pozdě. Co jste tam dole vůbec hledali?“

  

„Chtěli jsme vědět, co se děje,“ řekl Plavček. „Na cestě od Fačkova jsme viděli hajduky. Vypadá to, že jich tady je po okolí jako psů.“

  

„A teď jich bude ještě víc. Chtěl jsem na Kysuce, ale uděláme líp, když se hodně rychle ztratíme. A pěkně daleko.“ Chvíli přemýšlel. „Dáme se zpátky na Kremnické hory a nejkratší cestou do Malohontu. Tady bude nebezpečno.“

  

Horní chlapci mlčeli. Znali Huncagu, věděli, jak rychle vzplane. Hořeli touhou pomstít se za Vrábela, ale to, co se stalo v Suché dolině, to nebyla pomsta, jak si ji představovali.

  

Zdvihli se.

  

Obezřetně prošli údolím Turce a ztratili se v lesích Kremnických hor.

  

„Potřebujeme koně,“ rozhodl Jánošík. „Musíme se dostat na Kokavu a do Klenovce co nejrychleji.“

  

Sledovali pozorně cestu, ale viděli jen kravky vesničanů anebo koníka zapřaženého v gazdovském voze. Teprve za Harmancem spatřili osamělého jezdce v bohatém sedle. Byl to bystrický kupec, vzali mu koně i postroj. Ale co s jedním koněm? Bude leda na obtíž. Naložili na něj zbraně a kořist, kterou vzali Radvanskému a Révayovi, a šli dál pěšky. V zákrutech cesty pod Tajovem se však na ně usmálo štěstí: narazili na pět vrchovatě naložených vozů. Vyřítili se na ně, byli to kupci a ctihodné kupecké měštky z Bystrice; vezli sukno, kabátce, pasomany a vyšívané ručníky, ubrusy, stříbrem a zlatem vyšívané pentle. Odpřáhli koně, naložili, co jim padlo do rukou, a obloukem objeli Bystrici. Zamířili k Březnu a cestou podle Rohozné ujížděli až do Polhory. Tam na chvíli sesedli, přivázali koně v lese, Jánošík u nich nechal hlídky, a jen krátce poseděli ve staré známé polhorské krčmě uprostřed bukových lesů. Něco snědli a vypili, ale Jánošík jim nepopřál odpočinku, už zase hnali koně dál a dál, hlubokými lesy k Tisovci a pak lesními stezkami až na klenovecké lazy. Koně rozdali po chalupách, roztroušených v kopcích a stráních.

  

„Regiment zůstane na lazech, lidé vás tu ukryjí,“ řekl Jánošík. „Nějaký čas tu počkáme.“ Podíval se na Huncagu. „Ty, Hunčíku, půjdeš se mnou. Chci tě mít na očích, kdyby tě zas napadlo dělat něco na vlastní pěst. A Plavček půjde taky.“

  

Huncaga i Plavček se podvolili bez jediného slova.

  

Potom se rozloučili a všichni tři zamířili lesní stezkou dolů ke Klenovci.
