---
title: '20'
contentType: prose
---

<section>

Seděli v trávě nad úzkým potokem, který padal po kamení dolů k cestě. Kolem dokola se zdvíhaly strmé lesnaté stráně Kremnických hor, strže a rokle, mezi nimi skály. Jánošík pozoroval jestřába, který kroužil nad protějším hřebenem. Buď vyhlížel kořist, nebo tam měl někde v nepřístupných skálách hnízdo.

Z myšlenek ho vytrhl náhlý pohyb. Ondruš vstal a přistoupil blíž k malé skalce. Chvíli se díval, pak dal znamení rukou.

Jánošík se obrátil k cestě. Ubíral se tam nějaký stařík, přes rameno měl poloprázdný splasklý vak. Možná dřevař nebo dědinčan, který jde někam na salaš nebo do lesa.

Stařík došel k místu, kde se potok stáčel podle cesty. Nabral vodu do dlaní, žíznivě se napil a pak se pohodlně posadil na kámen. Vytáhl fajfku zapekačku, rozvážně do ní nasypal tabák a labužnicky si zapálil. Seděl a díval se k lesu, nad kterým stále ještě kroužil jestřáb.

„Taky bych si dal říct,“ zašeptal Moravčík.

Jánošík vstal. Přeskočil potok a seběhl jako kočka na cestu. Stařík se lekl.

„Cože se touláš po lese a strašíš pokojné lidi?“ zeptal se vyčítavě. „Už jsem myslel, že je to medvěd.“

„Nevypadáš zrovna, že by ses dal tak snadno vystrašit. A proč tak sám?“

„Nesu nějaké listy.“

„Listy?“

„Poštárčik,“ řekl děda a labužnicky zabafal. „Když je tak pěkně jako dnes, je to k radosti, ale musím i v dešti a v zimě. Měli by si vybrat za posla mladšího. Už mě to na stará kolena zmáhá.“

Jánošík zahvízdal. Na cestě se objevil Moravčík, Plavček a Ondruš. Poštárčik zamžikal překvapeně očkama, pohled mu sjel na pistole, které měli za opasky, ale neřekl nic.

Sáhl do vaku a vytáhl malý paklíček.

„Zakuřte si, chlapci.“

Jánošík podal měchuřinku Moravčíkovi. Zapekačka chvíli kolovala z ruky do ruky.

„Neměli byste sedět takhle při cestě,“ řekl poštárčik. „Za chvíli tady pojede pan Radvanský.“

„Neboj se, dáváme pozor. Kdo je pan Radvanský?“

„Ty neznáš zemana z Radvaně?“

„Ještě jsme se nesetkali. Škoda.“

Poštárčik se usmál.

„Když jsem vycházel z dědiny, zrovna tam přijel. Asi odpočívá. Povídal vozka, že ho veze do Necpal, na pohřeb generála Petrócziho.“

„Generála?“

„Býval generálem. Kuruckým generálem.“

Jánošík zpozorněl.

„A kdo je ten pan Radvanský?“

„To je slavná rodina. Z Radvaně u Bystrice. S generálem se dlouho kamarádil, táhli ty kurucké vojny spolu.“

„Radvanský byl taky kuruc?“

„Všichni z jeho rodiny.“

„A jaký je ten kurucký komandant? Spravedlivý?“

Poštárčik zabafal.

„Který vlk je lepší? Vyber si ze smečky. Přísný pán. Kuruc, císaře nemá rád, ale na lidi jako nůž.“

Povzdychl si, vyklepal fajfčičku do trávy a uložil ji do vaku.

„Budu muset jít. Tabáček si nechte, dám vám ho darem.“

Rozloučili se. Děda pomalu vykročil podle potoka. V zátočině se obrátil, zamával, ale cesta už byla prázdná.

Jestřáb nad lesem dávno zmizel. Trvalo dlouho, než se v horním záhybu ozval rachot kol. Kočár se rychle přibližoval.

Jánošík vystřelil na cestu před koně a kočár zastavil. V mžiku byl obklopen houfem horních chlapců.

„Tisíc hromů,“ vykřikl Huncaga, „dej bohu duši a nám peníze!“

Dvířka se otevřela. Vystoupil vysoký muž s vysušenou, koženou tváří. Měl stříbrem vykládaný pás, po boku se mu houpala damascénka ve stříbrné pochvě, na hlavě měl kožešinovou čapku. Rozhlédl se po mužích kolem kočáru a přikývl.

„Co jiného jsem taky mohl čekat!“

„Ty jsi pan Radvanský?“ zeptal se Jánošík.

„Tebe se na jméno neptám,“ řekl zeman. „Ani na něm nezáleží.“ Huncaga prohlížel kočár a vyhazoval na cestu nadité vaky. Zeman si toho nevšímal.

„Taky jsem býval u kuruců,“ řekl Jánošík. „Místo jména to stačí.“

Radvanský po něm šlehl krátkým, překvapeným pohledem.

„Smutné konce slavné vojny,“ řekl zasmušile. „Není divu, že nás porazili.“ Rozhlédl se po zbojnících, kteří už házeli vaky do trávy za potokem. „S takovým vojskem jsme nemohli vyhrát.“

„Takové vojsko nemohlo nikdy vyhrát s vámi,“ řekl ostře Jánošík.

Zeman se trpce usmál.

„Zdá se, že jsme měli trochu jiné představy o cílech toho po­vstání.“

„To určitě. Neznal jsi nějakého zemana Očkaye?“

„Nevzpomínám si. Proč to chceš vědět?“

„Trochu se mu podobáš. Dal do nás střílet a přeběhl k císařským.“

„Všichni nepřeběhli,“ řekl pan Radvanský. „Někteří bojovali až do konce.“

Jánošík přikývl.

„Znal jsem je. A vím o jejich hrobech. Věřili vám, a vy jste je hanebně podvedli.“

„Nepodvedli jsme nikoho.“

„Slibovali jste a slibovali. Že zrušíte roboty, že poddaný dostane svobodu a že všechno bude podle spravedlnosti. Lhali jste.“

Radvanský se uraženě napřímil.

„Nelhali jsme! Na robotní úlevy nebyl čas.“

„Času jste měli spoustu. Ale vám šlo o jiné věci. A potřebovali jste někoho, kdo by vám je vybojoval.“

„Bojovali jste i za sebe. Ale vám všem uvízlo v hlavě jen jedno jediné: robota. Pochopili jste vůbec někdy, že povstání má i jiný, vyšší cíl? Třeba svobodu vlasti? Pro patria –“

„To říkal Očkay taky,“ přerušil ho prudce Jánošík. „Přesně tohle. Ale to je latinsky a nás nikdo latinsky nenaučil.“

„Zdá se,“ řekl zeman posměšně, „že něco jste se přece jen naučili.“

„To jistě. Nevěřit vám a nenávidět vás.“

„Budete ještě dlouho diškurovat?“ zavolal Chlastiak.

„Už končíme, Kubo. Nemáme dál o čem.“

Huncaga odpínal zemanovi stříbrnou pochvu s damascénkou.

„Tu nedám,“ vykřikl Radvanský. „Je to památka!“

„Vezmi ji, Hunčíku,“ řekl Jánošík tvrdě. „Beztak ji nikdy v životě nepoužil. Je to pro něj jen paráda, něco jako přezka na střevíci.“

Zeman zpopelavěl.

„Chceš mě urážet?“

„Za to mi nestojíš. Nastup si a jeď.“

Obrátil se k zemanovi zády a přeskočil potok, Huncaga s damascénkou v ruce za ním. Pan Radvanský je chvíli nenávistně pozoroval, potom vlezl zpátky do kočáru.

„Mám jet, pane?“ zeptal se vozka, který se celou tu dobu nepohnul z kozlíku.

„A chceš tady k čertu stát až do skonání světa?“ rozkřikl se zeman.

Vozka zlehka práskl bičem, bál se, aby to nevypadalo jako výstřel. Kočár se pomalu rozjel.

Vysoko nad lesem se znovu objevil jestřáb.

Družina přešla horami až na okraj bezlesé kotliny a za soumraku přebrodila Turiec. Už za tmy dorazili ke kolibě, kde jim valaši uvařili v mléce tučnou ovci. Brzy zrána zamířil regiment k severním lesům.

Táhli smrčinami nad prudkou a pěnivou říčkou. Byl konec září a Jánošík si vzpomněl, že právě před rokem ho Uhorčík přijímal do regimentu. Napadlo ho, co asi dělá matka. Je zrovna takový čas, o jakém vždycky říkávala, že hory přicházejí do chalupy. Les voněl smůlou, vzduch byl čirý jako voda v říčních tůních. Znovu se mu vybavila zažloutlá tvář kuruckého zemana z Radvaně.

„Proč jsi mu pořádně nenaložil?“ reptal Huncaga, kdykoli o něm začali mluvit. „Neřád jeden, díval se na nás jako na ovády, jako na námely v poli!“

„Ta šavle ho rozzuřila víc,“ řekl Jánošík, „než kdybys mu sebral kočár i kalhoty. Věř mi.“

„Škoda že jsi na ty kalhoty nepřišel dřív. To není špatný nápad. A já už mám svoje jako síto.“

Moravčík se zasmál.

„Co by sis počal v jeho kalhotách? Mohl bys je nosit leda jako rukavici. Chlap byl vysušený jako loňský zajíc.“

Postupovali lesem nad cestou, která se klikatila v nespočetných zákrutech pod svahy Studence. Někde před nimi leželo horské sedlo, z kterého začne cesta prudce klesat do Tmavé doliny. Jánošík sledoval pohledem členité svahy Žiarských vrchů. Kdyby to bylo nutné, úkryty jistě najdou, ale lepší bude přejít na druhou stranu, i když tam nejsou svahy tak strmé. Určitě tam budou lesy větší a rozlehlejší, občas se mezi vrchy ukázaly vysoké travnaté hřebeny, někde za nimi bude údolí Rajčianky a ještě dál kotlina Váhu.

Utábořili se na malé mýtině nad cestou. Jánošík rozestavil hlídky, Plavčeka na dolní konec a rezavého Ondruše na horní. Huncaga pozoroval zátočinu pod nimi, pro všechny případy.

Seděli jen krátce; sotva se pustili do zbytků ovce, které jim dali valaši, ozval se od dolního zákrutu prudký křik sojky. Jánošík vyskočil. Sojka se rozkřičela znovu.

„Už to umí líp než já,“ řekl tiše Huncaga.

„Dva kočáry,“ poznamenal Jánošík. „Připravte si karabiny a pistole!“

Kočáry se objevily téměř vzápětí. Byly přepychové, bohatě zdobené, na dvířkách záclonky. U prvního dva krásní běloušové a u druhého dva grošáci jako srny. Vedle premovaného kočího seděl na každém kozlíku hajduk s karabinou v ruce.

„Nějak moc urozené panstvo,“ zašeptal mrňous Vrábel. „Co hledají v těch zapadlých končinách?“

„Můžeme se jich zeptat,“ zasmál se Chlastiak.

„Připravte se,“ řekl Jánošík. Čekal, až se kočáry přiblíží. Cesta byla strmá, koně kráčeli pomalu. Z předního kočáru zaslechli výskot a smích.

„Těm je ale veselo,“ řekl Vrábel. „Však je ten smích brzy přejde.“

„Nestraš,“ řekl Chlastiak. „Stačí, když se jen ukážeš a roztřesou se jim kolena. Jestli by tě vůbec viděli. Tady v té trávě tě snadno přehlídnou.“

„To jsou řeči,“ zaškaredil se maličký Vrábel. „Do tebe se zase budou líp strefovat.“

Huncaga chtěl něco odpovědět, ale Jánošík vyskočil a vystřelil. Téměř současně zarachotily všechny ostatní pistole a karabiny. Nad dolinou to zadunělo, jako když se zřítí hora. Z lesa vyletělo hejno vyplašených vran.

Koně se rozběhli tryskem. Nad předním kočárem se objevil malý obláček.

„Potvory,“ řekl Huncaga, „střílejí!“

Chlapci vystřelili znovu, všichni najednou. Kočáry zastavily.

Jánošík si přiložil dlaně k ústům.

„Odhodit zbraně!“

Oba hajduci pustili karabiny na cestu a seskočili.

„A teď na ně,“ zavelel Jánošík.

V mžiku byli na cestě. Chlastiak a Ondruš se zavěsili koním za uzdy.

„Vystoupit,“ rozkřikl se Jánošík. „A žádné hlouposti, jinak střílíme!“

Nejdříve se otevřela dvířka zadního kočáru. Vystoupili dva muži v parádních červených dolomanech, za nimi hubený a vytáhlý plebán v černém.

„Havran!“ zvolal vztekle Huncaga. „To nám chybělo!“

Jánošík neodpověděl. Oba Poláci, Vavrek a Orešiak, si vzali trojici na starost.

„Obrátit,“ zavelel Orešiak. „Čelem ke kočáru! A ani hnout!“

Trojice se poslušně obrátila.

Jánošík pozoroval první kočár.

„Tak bude to?“

Dvířka se pomalu pootevřela. Huncaga přiskočil blíž a trhl jimi tak prudce, že mu dvířka zůstala v ruce. Odhodil je na cestu.

Objevily se další dva červené kabáty. Za nimi vyplulo z kočáru široké břicho. Tlouštík se rozhlédl a brada se mu zimničně rozklepala. Pomalu vystoupil. Po boku mel obrovskou stříbrnou šavli, na tlustém břichu stříbrem kovaný pás. Paruka se mu svezla k uchu.

Plavček nahlédl do kočáru a překvapeně se obrátil na Jánošíka.

V otvoru dvířek se ukázala mladá žena v sametových bílých šatech a s bílou kožešinovou čapkou na dlouhých černých vlasech.

Huncaga se naklonil k Jánošíkovi.

„Hezká holka!“

„Prohledat kočáry, odzbrojit, a rychle!“ rozkázal Jánošík. Plavček a Šušotka skočili do kočárů.

Jánošík přistoupil k tlouštíkovi.

„Kdo jsi?“

Tlouštík pohnul rty, ale nedokázal vyslovit jediné slovo.

„Neslyšíš?“

„Baron – baron Pavel Révay,“ zašeptal tlusťoch.

„Révay? Ten, co jezdí k Löwenburgovi do Tepličky?“

Baron sklonil žalostně hlavu. Byl zelený a na čele mu vystoupil pot.

„Ušetři nás,“ řekla žena za jeho zády. „Jsme na svatební cestě.“

„Aspoň na ni hned tak nezapomenete,“ přikývl Jánošík.

„Ty sude plný sádla,“ řekl Huncaga nenávistně, „kde ses tak vykrmil?“

Baron se podíval na Hunčíka skomírajícím pohledem.

Huncaga mu odřízl měšec s penězi a strhl z něho stříbrný pás i s palašem. Plavček podával Vrábelovi z kočáru tři pušky, vykládané perletí.

„Taky sis mohla najít pohlednějšího ženicha,“ řekl štíhlý a urostlý Gábor k ženě v bílém. „Jenom se podívej, co pěkných mládenců běhá kolem!“

„Třeba já,“ zaskřehotal Kubo Chlastiak a nasadil svou strašlivou tvář. „Já bych se ti nelíbil?“

Žena se na něj podívala a zavřela oči. Přiblížil se plebán.

„Pamatuj,“ řekl Jánošíkovi, „že jsme ti vydáni na milost a nemilost. Jsme bezbranní a široko daleko není nikdo, kdo by nám pomohl. Nezapomeň na ctnost milosrdenství.“

„O téhle ctnosti ti můžu dlouho vyprávět,“ řekl zuřivě Jánošík. „Chceš slyšet o lidech, co dostali padesát ran holí jen proto, že nedali vrchnosti poslední slepici? Nebo o těch, co jste je utrápili v arestu? Nebo spíš o tom, jak chutná kůra ze stromů, když jste odnesli z chalupy poslední hrst mouky? Pan hrabě z Tepličky zná taky tuhle ctnost? Nemluv přede mnou o milosrdenství, nebo tě odstřelím jako psa!“

Plebán sklonil hlavu a sepjal ruce.

„Člověk je jako třtina na blátě vichrovaná a ohýbaná na všechny strany,“ řekl tiše.

„Nezabíjej nás!“ vykřikla žena. „Nic jsme ti neudělali!“

„Nic?“ zeptal se Jánošík. „Opravdu vůbec nic? A kde jste nabrali to stříbro, perleť a vůbec tohle všechno?“

„A co tohle břicho?“ zeptal se Huncaga a píchl prstem baronovi do pasu. „Z čeho mu narostlo? Kdo ho takhle vykrmil?“

Místo odpovědi se ozval z dolní zátočiny výstřel a vzápětí zapraskaly další. Maličký Vrábel zavrávoral a padl do prachu. Žena se vrhla zpátky ke kočáru. Od záhybu cesty se k nim s křikem řítil veliký houf hajduků v sedle.

„Do lesa!“ vykřikl Jánošík. Skočil za kočár a střílel. Koně se vzepjali a začali se plašit.

Zbojníci se rozběhli k houštinám. Jánošík přeskočil nekrytý prostor mezi kočárem a nejbližšími stromy. Hnali se vzhůru svahem, nad hlavami jim hvízdaly kulky. Hajduci je zasypávali střelbou, ale jak stříleli vzhůru do svahu, mířili příliš vysoko a kulky se zarývaly do stromů.

Několik hajduků se vrhlo do lesa za nimi. Jánošík slyšel, že se střelba ozývá i z vedlejší strže. Hajduci asi skupinu roztrhli na dvě části.

Prudce odbočil do rokle vlevo mezi skály, ostatní za ním. Přikrčili se za velký balvan. Jánošík se rozhlédl. Byli všichni, jen Huncaga a Plavček chyběli. A taky malý Vrábel. Ale ten už bude chybět navždycky.

Počkal, až se hajduci přiblíží. Se supěním se drali vzhůru žlebem. „Teď!“ vykřikl Jánošík.

Vystřelili téměř současně. Jeden z hajduků pustil karabinu a s žalostným výkřikem se popadl za rameno. Zbojníci vystřelili znovu. Hajduci ustoupili a zalehli mezi skály.

Jánošík se podíval do prudké strže nad sebou.

„Všichni za mnou!“

Obrátili se a rozběhli se vzhůru do svahu. Jánošík běžel poslední, občas se zastavil a vystřelil. Rachot výstřelů se nesl nad celým údolím. Hajduci je pronásledovali, ale vzdálenost mezi nimi a horními chlapci se stále zvětšovala.

„Přestaňte střílet!“ přikázal Jánošík. Byli už skoro na hřebeni, běželi stezičkou, kterou si vyšlapala vysoká zvěř. Zastavili se u strmé skály a zprudka oddechovali. Mezi korunami stromů viděli hluboko v údolí zákrut cesty. Byla z té výšky úzká jako stužka. Hajduci po ní pobíhali sem a tam jako mravenci.

„Kolik jich jenom bylo?“ zeptal se Ondruš.

„Celý oddíl.“ Jánošík hněvivě sledoval cestu. „Nejspíš se někde zdrželi, a když slyšeli střelbu, pospíšili si.“

„Museli pořádně pospíchat,“ řekl Ondruš. „Plavček sotva vystřelil, a už jsme je měli na krku.“

„Chudák Vrábel,“ řekl tiše Jánošík. „Proč zrovna ten? Vždycky jsme se mu smáli, že se do něj hajduci netrefí.“

„Když někdo padne,“ řekl Ondruš, „člověk se pokaždé ptá: proč zrovna ten?“

Prohlížel si karabinu, vykládanou perletí.

„A kam teď?“ zeptal se Moravčík. „Na Klak?“

„Kam jinam? Dohodli jsme přece, že kdyby se něco stalo, sejdeme se na Klaku.“

„A co Huncaga s Plavčíkem?“

„Vědí to zrovna tak dobře jako ty.“

„Neměl bych vystřelit?“ zeptal se Moravčík. „Třeba nás uslyší.“

„Třeba,“ přikývl Jánošík. „A hajduci taky. Je jich dost na to, aby teď pohlídali každou cestu kolem dokola.“

„Tak tedy půjdem,“ řekl Ondruš.

Jánošík zavrtěl hlavou.

„Počkáme do večera.“

„Tady?“

„Tady. Chci se podívat, co udělali s Vrábelem.“

„Ty chceš jít dolů na cestu?“ zeptal se Ondruš. „Co když tam budou číhat?“

„Možná. Ale já tam musím. Hádal bych, že odejdou. Bojí se lesa a tmy.“

Čekali až do soumraku. Nemluvili, při každém sebemenším zvuku se přitiskli těsně ke skále, pistole v ruce. Ale byly to jen zvuky nočního lesa, pták nebo osamělá zvěř. Věděli, jak praská větvička pod kroky toho, kdo nechce být viděn a slyšen, a uměli ten zvuk rozeznat od kradmého pohybu srnce anebo vlka.

Rychle se stmívalo. Nad horami vyšel měsíc a zalil les i údolí stříbrným světlem. Sestupovali tiše a obezřetně, ani kamínek se jim neudrolil pod nohama, drželi se v černých stínech stromů a skal.

V houští nad cestou se zastavili. Tráva na palouku se leskla v rose a v měsíčním světle. Uprostřed palouku ležel Vrábel. Zdál se ještě menší než dřív.

„Člověka ani pohřbít nedovedou,“ zašeptal Jánošík.

Prohlíželi pozorně houštiny za cestou. Nikde se nic nepohnulo.

„Co když je to past?“ zeptal se Ondruš.

Jánošík neodpověděl. Svlékl si halenu, pověsil ji na hlaveň karabiny a vystrčil pušku z houštiny. Čekali, že zahřmí výstřel, ale nic se nestalo.

„Kryjte mě,“ řekl tiše Jánošík. Sklonil se a vyběhl z houštiny. Vzal Vrábela do náruče a několika skoky byl zpátky.

„Měl jsi pravdu,“ řekl Ondruš. „Mají strach z lesa a noci.“

„Střelili ho rovnou do prsou,“ řekl Jánošík. Podíval se Vrábelovi do tváře. Nemohl uvěřit, že už nikdy nepromluví, že je opravdu mrtev. „Tak se přece jen trefili,“ zašeptal smutně Moravčík.

Našli malou mýtinu mezi stromy a pohřbili Vrábela pod mladým javorem.

</section>
