---
title: '7'
contentType: prose
---

  

V zámecké síni bylo ticho. Slunce zapadalo a poslední šikmé paprsky pronikaly oknem. Dva stříbrné poháry na stole se leskly.

Hrabě Löwenburg se napil, otřel si ústa hedvábným šátkem a dlouze si povzdechl. Potom postavil pohár rázně na stůl.

Muž, který seděl proti němu, ho sklíčeně pozoroval:

„Neměl bys dávat na stůl stříbro. Lépe je všechno ukrýt. Schovat do sklepů, zakopat v poli, zahrabat na sýpce. Já jsem to tak udělal. Všichni to tak dělají.“

Baron Révay z Žiarských hor byl malý, kulaťoučký. Nos měl červený a laloky několika brad mu přetékaly přes límec. Potil se.

„Copak ty nemáš strach?“ zeptal se prudce, když Löwenburg neodpovídal.

„Strach nepomůže,“ řekl Löwenburg a zamrkal pichlavýma očima. „Co nám zbývá? Nejlépe tvářit se, že se nic neděje. Jakmile dáme najevo strach, vrhnou se na nás a zapálí nám střechu nad hlavou. Nebo přestanou chodit do roboty a to je stejné jako vyhořet. Nebo ještě horší.“

Rozhlédl se. Javorová podlaha byla napuštěná vonným olejem, zrcadla na stěnách vykládaných vzácným dřevem se matně leskla.

„Na Strečně bych se cítil bezpečnější. Ale náš milostivý císař věděl dobře, proč kázal ten hrad rozvalit. Kdyby ho dostali do rukou kurucové…“

„Ba právě,“ řekl baron Révay. „Tady je ti líp. Tady jsi stranou, v tichu a závětří.“

„Pěkné závětří,“ mávl rukou hrabě. „Když si vzpomenu, že možná právě v této síni domlouval Wesselényi spiknutí proti císaři… Možná právě za tímto stolem.“

„Bojíš se, že císař dá rozvalit i zámek? Proč by to dělal? Se Strečnem to bylo jinak. Tam měl svoje důvody. Kdo má v rukou hrad nad tak důležitou cestou, ovládá celý kraj. Nedejbože, kdyby to byli ti zlopověstní kurucové a malkontenti! Zámek v Tepličce nemá vojenský význam.“

„Snad,“ připustil hrabě, „snad. Ale to vůbec není důvod, abych měl pevnější spaní. Právě naopak.“

„Kromě toho Löwenburgové patří k císařovým nejvěrnějším,“ pokračoval baron Révay. „A Jeho Milost to dobře ví.“

„Ví,“ řekl hrabě. „Jistě ví. Ale Vídeň je daleko. A v těchto zlých časech ještě dál než dřív.“

„Hrabě Friedrich Löwenburg, tvůj bratr, zůstal ve Vídni. Určitě má dobré důvody, proč to dělá. A ty máš zprávy z první ruky.“

„Není to všechno tak růžové,“ vzdychl Löwenburg, „jak se na první pohled zdá. Byli jsme dlouho ve Vídni oba, ale panství tak zpustlo, že jeden z nás musel do Tepličky, ať jsme chtěli, nebo nechtěli.“

„Vídeň je Vídeň,“ přikývl Révay, „ale řekl bych, že si nemůžete stěžovat.“

„Nestěžujeme si, ale to neznamená, že nemáme starosti. Když nejmilostivější císař daroval mně a bratru Friedrichovi tenhle konfiskát, rozdělil panství mezi nás a Esterházyho. Esterházy dostal, jak víš, horní Kysuce. Také Strečno i Žilinu, bohužel. Většina úrodné půdy však zůstala mně. Bohudík.“

Révay se zasmál.

„Tak jaképak starosti?“

„Na horních Kysucích je půda mizerná. Tak mizerná, že poddaní z horních Kysuc museli dřív chodit k nám dolů, aby vůbec mohli splnit své robotní povinnosti. Teď zůstali Esterházymu a mně ubyla polovina lidí. Esterházy to vyřešil chytře – když nemají na čem robotovat, ať aspoň platí. A zdvojnásobil jim dávky. Ale já musím sklidit s těmi, co mám. Co mi zbývá, než zvýšit roboty? A tak se na mě všichni dívají jako na ukrutníka, jako na vlka.“

„Záleží na tom?“

Hrabě si těžce povzdechl.

„Jsem člověk zbožný a mírný. Dokud se jen dívají, tak mě samozřejmě hlava nebolí.“

Mlčky se napili.

„Natropili kurucové velké škody na panství?“ zeptal se baron.

„Nic většího. Chválabohu zatím mají jiné starosti.“

„Každý nemá takové štěstí,“ poznamenal baron Révay a otřel si znovu dlaní čelo, na němž se perlily droboučké krůpěje potu.

Hrabě se na něj podíval zpod převislých víček pátravým pohledem.

„Máš na mysli mou v pánu zesnulou ženu Katarinu, jestli rozumím.“

„Právě tu. Dej jí pánbůh věčné nebe.“

Hrabě vstal, složil ruce za zády a začal přecházet síní od okna ke dveřím.

„Však jsem měl s tím rodem dost trápení. Žena hraběte Löwen­burga – a sestra zlověstného vůdce povstání Imricha Thökölyho! Kdo mohl tušit, že ten zlotřilec zdvihne sílu proti císaři? Máte vy vůbec představu, co úsilí mě to stálo, abych přesvědčil císaře, že jsem jeho věrný služebník? Dej jí bůh věčnou slávu, ale nebýt jí, byl bych dnes už dávno seděl na lepším panství, než je tenhle císařský konfiskát, ten erár, ten zapadlý kout v horách, nejbídnější v celé horní zemi!“

Baron Révay se usmál.

„Přece jen to bylo k něčemu dobré. Jméno Imricha Thökölyho má mezi tou chátrou svůj zvuk. Je to pořád jejich svatý, i když se dal koupit od tureckého sultána. Kurucové se strečňanskému panství vyhýbají, to je všeobecně známo.“

„Ale jak dlouho? Jak dlouho?“

Hrabě Löwenburg se zastavil u okna a díval se na zelený trávník. Slunce už zapadalo, za malou chvíli se začne smrákat.

„Také mohla ještě žít,“ řekl s lítostí. „Odešla v čas hodně nepříznivý.“ Znělo to upřímně.

Obrátil se.

„Ale byla to hodná žena. Hodná a poslušná. Oddaná.“

Posadil se a znovu se napil.

„Co bude dál?“ zeptal se baron Révay. „Rákoczi už vládne skoro celou horní zemí. A ta jeho chátra – darmo mluvit! Pořádky boží a císařovy obracejí naruby, nic jim není svaté, odvěkému právu se rouhají, zlotřilci! A konce nevidět. Když to tak půjde dál, co s námi bude?“

„Čas,“ řekl hrabě Löwenburg, „trpělivost a čas. Vybrali si vhodnou chvíli, protože náš milostivý císař má plné ruce práce ve válce s Francií.“

„Co má co dělat válka o španělské dědictví s naší zemí?“ zeptal se Révay. „Jaká je tu souvislost?“

„Jaká, jaká!“ rozhodil Löwenburg rukama. „Kdyby nebylo vojny s Francií, dávno by zahnal kuruce do děr! Ale ta válka jednou skončí. Mám zprávy, dobré zprávy, že to bude brzy. Jakmile Francie podepíše mír, pošle císař svá vojska proti Rákoczimu. A pak… Pak přijdeme na řadu my. My si tu uděláme pořádek.“

„Kéž by to už bylo,“ povzdechl si zbožně baron Révay. Zavrtěl se na židli. „A co když potom bude pozdě?“

Hrabě Löwenburg se zasmál a podíval se povýšeně na barona.

„Stane se to dřív, než si myslíme. Rákoczi je měkký jako vosk. Slibuje poddaným zrušení roboty, ale jeho generálové mají největší panství v zemi. Jak to může dopadnout? Nám zatím zbývá jen jediné – vydržet. Dočkat se. To je naše svatá povinnost. Naše jediná naděje a –“

Odmlčel se. Zvenčí dolehl do zámecké síně křik a dusot koní.

Baron Révay vstal. Pobledl ve tváři, nos mu svítil a leskl se potem. „Co se děje?“

„Sluha!“ rozkřikl se Löwenburg.

Dveře se otevřely a vstoupil sluha. Hluboce se uklonil. Když promluvil, hlas se mu třásl.

„Vaše Urozenosti, houfec nějakých cizích jezdců zastavil před bránou a žádá –“

„Žádá!“ vykřikl trpce baron Révay. „Kdo je to? Kurucové?“

„Nevím, Vaše Milosti. Jsou postříkáni blátem, jedou asi zdaleka.“

„Co chtějí?“ zeptal se hrabě.

„Jídlo, Vaše Milosti.“

Löwenburg zbrunátněl ve tváři až do fialova.

„Řekni jim, že toto je sídlo hraběte Jana Jakuba Löwenburga, pána strečňanského panství!“

Zdvihl pohár a vypil ho až do dna. Pak řekl:

„Zavolej správce a pověz mu, ať je zavede za rychtářem. Záso­bování vojska je povinností poddaných.“

Sluha zmizel. Baron Révay se díval užasle na hraběte.

„A co když to jsou císařští?“

Hrabě Löwenburg se pousmál.

„Tím lépe pro nás.“

Od brány se ozval dusot koňských kopyt. Pomalu dozníval, za malou chvíli bylo zase ticho.

Baron Révay si zakryl dlaněmi tváře.

„Kam to všechno povede? Co nás ještě čeká? Když se bouřili páni, věděli jsme aspoň, co chtějí. Co vlastně chce ta luza?“

Löwenburg pokrčil rameny.

„Pálit. Ničit. Rabovat a plundrovat. Co jiného by mohli chtít?“

„Odešlo jich ze strečňanského panství mnoho?“ zeptal se baron. Löwenburg se zasmušil.

„Dost.“

Přistoupil ke stolu, otevřel zásuvku a vytáhl složku papírů. Položil je na stůl před barona. Révay se nad nimi sklonil.

„Co je to?“

„Jména. Seznam těch, kteří v poslední době utekli, pravděpodobně ke kurucům, kam jinam. Každý den připisujeme další.“

Vzal do ruky jeden z listů a přidržel si ho u očí.

„Ján Medvecký, Teplička. Michal Kasický, Teplička…“

Hodil papír na stůl. Přejel dlaní po ostatních listech.

„Gbelany, Vadičov, Lutiše… Tižina, Lysica…“

Bral papír po papíru a házel je na zem.

„Krasňany, Varín… Terchová… I z toho zapadlého hnízda v horách odcházejí, i tam už se dostaly ty bezbožné řeči!“

Na okamžik podržel papír a četl:

„Matěj Dykoš, Andrej Hajas… Juraj Jánošík… I bezzemci, co nemají ani tolik půdy, aby ji přikryli čepicí!“

Hodil list vztekle na podlahu.

„Pověsit jich pár na rozcestí,“ řekl Révay, „dostali by rozum.“

Hrabě zavrtěl hlavou. „Teď by to nebylo moudré. Jak jsem říkali: tvářit se, že nic nevidíme, nic neslyšíme.“

Baron se na něj díval nechápavě, jako by mu nerozuměl. Pak se mu tvář rozzářila.

„A jakmile to skončí…“

„Po každém hříchu přijde trest.“

„A co když – co když to neskončí?“ zeptal se baron. „Kde máme jistotu?“

Hrabě se znovu zasmál. Přistoupil ke stolu a nalil pomalu víno do stříbrných číší. Jednu z nich zdvihl.

„Na zdraví Jeho císařské Milosti!“

Napili se.
