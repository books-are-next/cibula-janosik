---
title: '2'
contentType: prose
---

  

Martin Jánošík vyšel z chalupy a přimhouřil oči před přívalem světla. Nebe bylo modré, modré bez jediného mráčku, a bílé pláně a svahy kopanic zářily v oslňujícím slunci. Vítr se ztišil, kolem bylo bezvětří a ticho.

Sestupoval úbočím. Včerejší stopy už dávno zavál vítr, jako by tu nikdo nikdy nepřešel, nikdo od začátku světa. Znovu se začal bořit, ale teď se mu šlo lehčeji. Lesy proti němu byly posypány noční sněhovou vichřicí, vysoko nad táhlým hřebenem Púpova, který se zdvíhal přímo od Martinovy chalupy, kroužil pomalu jestřáb. Svahy kopanic s nízkými a ve stráních rozházenými chalupami se leskly oslnivou bělostí čerstvého sněhu.

Jak je to dlouho, uvažoval Martin, co sem přišli? Osm let, deset?

V údolí už se nedalo žít. Robota od slunce východu do tmy, od nevidím do nevidím, a daně pořád horší a horší. Sýr, mléko i žinčici, všechno musel odnést panstvu a dráb mu nepopřál chvilku klidu. Tenkrát odcházelo hodně lidí dál od pánů a blíž k horám. Odcházeli valaši a bezzemci z Oravy, z Kysucké vrchoviny, z Pováží, od Těšína i z polské strany. Martin šel nakonec za nimi a postavil si pod svahem Púpova malou chalupu.

Byl valach, stejně jako jeho otec a děd, a rozuměl proto dřevu; věděl, že dřevo na chalupu musí růst v blízkém okolí, aby bylo přivyklé, jinak v chalupě vlhne a houbovatí. Otec ho naučil, že trámy nesmějí být ze stromu vyvráceného větrem, jinak by chalupa spadla. Nesmějí být ani ze stromu zasaženého bleskem, protože takové dřevo přitahuje bouři. Strom z polomů přináší do chalupy nemoc, ukradené dřevo znamená v chalupě hádky a vády. Věděl, že je dřevo šťastné a dřevo zlořečené. Věděl, že když zatne do stromu sekeru, musí ji dřevo tahat doprava, protože jinak potom vyschlý trám praská a puká. Věděl, že do základů chalupy nesmí položit kámen z potoka anebo řeky, protože takový kámen pak pláče a je bez přestání vlhký. A dal tenkrát do základů podle starého zvyku špetku soli.

Vzpomínal, jak jeho žena tehdy míchala jasnou hlínu s vodou a plevami, jak ji rukama nanášela na trámy a vyhlazovala dlaněmi; jak štěrbiny mezi trámy ucpávala mechem – proti větru a také proto, aby pak hmyz zalézal do vlhkého mechu a nedal se do dřeva.

Všechnu práci tenkrát obstarávala sama, drobná a útlá, Martin býval celé týdny při ovcích a v lese. Jako každý valach byl zároveň dřevorubec a šindelář. Když strouhal šindele, býval v lese od první oblevy až do žní, přespával v otevřených boudách na pilinách a jedl jen slaninu a brynzu.

Tehdy na začátku mýtili les, kopali pařezy a na půdě, kterou takhle urvali horám, začali obdělávat malé proužky políček. Na svazích pod lesem se dalo pást, i když všechno zarůstalo znovu a znovu bodláčím a houštinami. Vyrubali požárek a vypálenou mýtinu překopávali, čistili a košarovali. Pak na ni zasadili ikrici, ale často se rodila jen psárka, neboť země byla tady nahoře neúrodná a kraj byl studený a vystavený větrům.

Ale neměli tenkrát aspoň tak velké daně jako poddaní. Jistě, museli pánovi kosit louky, sušit seno, stavět salaše pro panské ovce a maštale pro krávy. Avšak vyklučené lesy se měnily v pastviny a pak v pole a z valachů se stávali poddaní.

Chudičké žitko žnuli velkými srpy vkleče na koleni a oseté pole vláčeli trnitou větví. Na jaře, na velikonoční pondělí, přicházeli z Pováží lasi, oráči s koněm a pluhem, protože poddaní pluhy neměli a koní tu bylo málo. Ale lasi se dostali nejdál do Tepličky a do Varína, kde si je ženy najímaly před kostelem. Tady se oralo větvemi nebo dřevěným pluhem, do kterého se zapřáhli dva chlapi. A na kopanicích se nedalo jinak než okopávat pole motykou. I hnůj, v němž bylo chvojí místo slámy, mohli kopaničáři tahat na svá strmá políčka jen v zimě, po sněhu; byla to však beztak marná práce, protože jarní tání vylouhovalo všechny živiny a voda obnažila půdu na skálu.

Kopanice byly vysoko v horách, v Terchové říkali, že tam ani vrána nedoletí. Klikatě rozvětvené a málo schůdné cestičky znamenaly jediné spojení samot s lidmi. Chalupy měly okénka jako dlaň, vysoko nad zemí, aby dovnitř netáhla zima a také aby se do světnice nedostal vlk. Ale i tak při vánicích prosakoval okénky, ucpanými mechem a hadry, studený prachový sníh a voda v hrnku na hliněné podlaze se do rána proměnila v led.

Martin si povzdechl.

Byly to těžké začátky, nikdo neměl víc než jednu či dvě motyky, sekyru – a holé ruce. Co se jen nadřeli s balvany a kameny, když je odnášeli k cestám a pěšinám nebo na spodní okraje polí! Skoro se zdálo, že tu země nerodí nic jiného než kamení a zase kamení, jako by vyrůstalo z nízké chudičké trávy pořád znova a znova, jako by se tu kameny líhly přes noc.

Terchová měla na jedné straně Oravu, na druhé Kysuce, na třetí Vrátnou dolinu. Ode všech dostala něco do věna: z Oravy kus bídy, hlad z Kysuc, kameny z Vrátné. A kámen nemůže nikdy rodit chléb. Na kameni může vyrůst jen mech anebo lišejník, ale chleba?

A vrchnost začala zakazovat i lesy. Lesy, které odjakživa nepatřily nikomu, a tedy patřily všem!

Jen roboty přibývá, i když vrchnost je daleko. Hajduci si je našli i na kopanicích a dráb nemá slitování.

Martin se brodil sněhem a zdálo se mu, že se boří čím dál víc.

Doma dvě děti – do jakého času jen dorostou?

Pak zahnal tíživé myšlenky. Mávl rukou. Jankovi jsou tři, Jurku včera přinesli od křtu – pod Strečnem ještě uplyne hodně vody, než dorostou. Ale vyrostou vůbec? Uživí je?

Pochmurné myšlenky se vrátily a nedaly se odbýt. Sestupoval s hlavou skloněnou, už neviděl hlubinu modrého nebe nad oblým vrcholem Stohu a Grúně, ani rozeklané skály Rozsutce, na které se vždycky tak rád díval. Ani si neuvědomil, že už je na dolní cestě. Tak došel až do Terchové. Než se nadál, stál před Merjadovou chalupou.

Ve světnici bylo pološero, okénka ucpaná mechem proti zimě propouštěla dovnitř jen slabý přísvit. Stěny i strop byly zčernalé sazemi. Martinovi chvíli trvalo, než se rozkoukal. Pozdravil.

„Jakube, nesu ti tu ovčí kůži. Děkuju ti.“

„Došli jste dobře?“ zeptal se Merjad.

„Dobře.“

„Posaď se. Tohle je můj švagr z Polhory, z Oravy.“

Teprve teď si Martin všiml, že u stolu sedí ještě někdo další. Muž vstal, aby ho pozdravil. Byl vysoký a ramenatý, v nízké světnici musel stát se skloněnou hlavou. Jakub si sundal kožich z ramen a položil ho na lavici.

„Z Oravy?“ zeptal se. „Jak se tam žije? Taky jako u nás na kopanicích?“

Posadili se. Muž měl veliké uzlovité pěsti před sebou na stole.

„Hůř,“ řekl chraptivě. „Roboty, kontribuce pořád silnější a těžší. Lidé utíkají od jednoho zeměpána k druhému, ale těžko si vybereš, jeden jako druhý. Z Oravy odešlo tolik lidí, že jsou některé dědiny skoro prázdné.“

„Zrovna jako na Trenčínsku,“ poznamenal Merjad.

„Taky jsem chtěl jít,“ řekl muž, „proto jsem přišel. Ale k čemu to?“

Chvíli mlčel. Pak pokračoval:

„Moc rodin odešlo na dolní zemi. A sotva osada nebo grunt zpustne, hned je zabere pán. Pak žádá na těch, co zbyli, víc roboty – je to jako v kruhu. Vojny všechno zplundrovaly, vojska polní z nás všechno vydrala, a po vojnách nepřišla úleva, tisknou ještě víc.“

Martin poslouchal a mlčel. Znal to všechno až příliš dobře. Muž zvedl hlavu.

„Všichni mají být bratři, aby jeden druhému nebyl poddán! A čí je všechno? Pána! Na psy je ochotnější než na poddané! Měkkou postel si z nás udělal, jsme pro něj stůl plný jídla! Svobodu v domě, ani v lesích, ani v jamách pod zemí nemáme, všechny nás loupí a dřou. Pojez chleba suchého a napij se vody – a pánu dej, ať hoduje! Jsou časy, že u nás na Oravě lidé jedí jen kořínky, kůru stromů, do chleba přidávají řezanku a někdy i piliny. Dnes nás olupují jedni, zítra druzí. Loupežník loupežníkovi dveře otvírá, kdo je silnější, ten je spravedlivější. Co bude dál? Lepší Časy člověk na dohled nevidí.“

Příchozí z Oravy mluvil tiše, truchlivě, jen pěsti na stole otvíral a zase svíral, až mu klouby zbělely. Pak najednou udeřil dlaní do stolu, naklonil se kupředu a vykřikl:

„Kdy se dočkáme práva? Kde je spravedlnost, že se nám bez přestání vyhýbá?“

Martin mlčel. Nevěděl, co má říct, odpovědět neuměl. Brzy se rozloučil.

Když stoupal od cesty vzhůru na kopanice, bylo skoro poledne, ale mrzlo tak, že sníh pod nohama skřípal. Starý dub pod Krištofíkovou chalupou se roztrhl mrazem po celé délce kmene. Obloha nad horami byla spíš zelená než modrá a neslibovala nic dobrého. Martin se zastavil a naslouchal, neuslyší-li hluboko pod sněhem vodu v potoce, ale voda byla ukutá ledem. Slunce na nebi oranžovělo mrazem, jako by jaro nikdy nemělo přijít.

Martin Jánošík myslel na slova návštěvníka z oravské Polhory. Těžce si povzdechl. A napadlo ho, že bude ještě hůř.
