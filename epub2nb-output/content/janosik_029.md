---
contentType: prose
---

24

  

Psal se šestnáctý březen roku 1713.

Na horách kolem Liptovského Mikuláše ležel ještě sníh, ale v údolí už bylo jaro. Louky kvetly, Váhem se valila velká jarní voda z tajících sněhů, od Hrádku pluly první vory.

Na náměstí v Mikuláši, v Hanzelyho domě, který nedávno koupila liptovská stolice, zasedal župní soud.

Spoutaného Jánošíka naložili v Palúdzce na vůz a pod karabinami ho odvezli k soudnímu jednání.

Předsedou soudu byl v zastoupení liptovského župana podžupan Ladislav Okoličányi, příslušník staré šlechtické a úřednické rodiny z Okoličného, muž věrný císařskému dvoru a zapřisáhlý nepřítel kuruců.

Veřejným žalobcem byl prokurátor Alexander Cemický, nepříliš známý, avšak o to ctižádostivější zeman. Za obhájce z moci úřední vybrala liptovská župa šlechtice Baltazara Palugyaye z Palúdzky, vzdělaného a sečtělého člověka, o němž bylo známo, že za časů kurucké vojny projevoval svou přízeň kurucům, i když jen opatrně a zpovzdálí.

Za dlouhým stolem v čele síně seděli další členové soudu: zástupci tří liptovských okresů, pan Andrej Rády, pan Andrej Andreánsky a Matěj Joob, a dva zástupci stolice trenčínské. Stranou seděl přísežný notář Štefan Andaházy a písař. Podle stěn stáli stoliční hajduci. Toho dne se jimi město jen hemžilo: byli na náměstí, projížděli ulicemi, postávali na chodbách i před dveřmi jednací síně.

Předseda Ladislav Okoličányi zahájil jednání obvyklým postupem a příslušnými předepsanými formulemi. S utajovanou zvědavostí si prohlížel obžalovaného.

Jánošík byl ve tváři pobledlý z dlouhého vězení, ale stál rovně, s hlavou vztyčenou. Měl za sebou půldruhého měsíce studené vranovské temnice, půldruhého měsíce vyšetřování, otázek a nekonečných výslechů. Zvláštní pověřenci liptovské župy přiváželi do Mikuláše po celou tu dobu nové a nové průkazné materiály, výpovědi a svědectví. Naposled přijel pan Emeryk Kubínyi, kterého poslali do Malohontu, aby tam pátral po stopách Jánošíkovy činnosti; až donedávna patřil Klenovec jeho rodině a Emeryk Kubínyi se ukázal jako člověk na svém místě, neboť vyšetřování v Malohontu bylo zvlášť ožehavé.

Podžupan udělil slovo žalobci.

Alexander Čemický vstal, zahájil svou řeč běžnými formulacemi, jak je vyžadovalo soudní jednání, pak zvýšil hlas a pokračoval:

„Je prokázáno, že obžalovaný Juraj Jánošík se dal na zboj již před třemi roky. Povzbuzen jakýmsi ďábelským duchem a nutkáním, neostýchal se zavrhnout jak přikázání božská, tak i zákazy a pokuty zemského práva, stal se zbojnickým vůdcem či hejtmanem a spojil se s dalšími sobě podobnými, z nichž učinil své tovaryše. Společně s nimi pak v okolních slavných stolicích, totiž v trenčínské, nitranské, turčanské, liptovské, oravské a v dalších, ano i ve Slezsku, po horách a lesích, ba i na svobodných cestách královských a na vodách zbojnickým a tolvajským způsobem přepadal dobré a statečné lidi, kupce i jiné pocestné. Mnoho takových spravedlivých ze všeho obral, ba neváhal je i ranit a mordovat, jako například v blízkosti Fačkova přepadl jednoho pana plebána; když se přepadený bránil, zranil ho tak smrtelně, že z takové rány musel i umřít. K tomu více připomínám, že obžalovaný je kuruc.

V dalším se všechny tyto bezbožné a zbojnické skutky podrobně projednají a zevrubně dosvědčí, aby byly vyvráceny různé vytáčky obžalovaného.“

Přisunul si blíž kupu listin a zahájil výčet jednotlivých případů.

Podžupan se nespokojeně zavrtěl.

Proč tak důležitě a obšírně? Případ je přece jasný, takhle se jednání jen zbytečně povleče. Do zítřka musí celá ta záležitost skončit, v Mikuláši bude jarmark a bylo by dobré, kdyby popravě přihlíželo co nejvíce lidí. Další diváky přivedou hajduci z okolních obcí, ať se každý přesvědčí na vlastní oči, jak končí takové vzpoury proti vrchnosti. Na druhé straně je to ovšem trochu nebezpečné: ve městě je hlava na hlavě, jestli se soud protáhne, kdoví, co se může stát, stačí málo a jiskra vzplane, bude krveprolití.

Prohlížel si zamyšleně Jánošíka. Na rukou měl pouta, seděl mezi hajduky, díval se zpříma a nevypadal, že má strach. Urostlý, ramenatý chlap, nechtěl bych ho potkat někde na cestě, pomyslil si podžupan, ani teď se netváří moc pokorně. A ty legendy, které o něm mezi poddanými kolují!

Jasný případ, ale v jedné věci nebyl podžupan ještě rozhodnut. Ta zmínka o kurucké minulosti obžalovaného nasvědčuje, že pan žalobce bude možná chtít udělat z případu velkou záležitost. Z obyčejné kauzy se může stát proces velkého dosahu. To má ovšem svůj háček: Vídeň by pak mohla usoudit, že v liptovské župě není ještě všechno v takovém pořádku, jak by být mělo, a lehko se to obrátí proti župní správě. Na druhé straně může takový postup ukázat, že odhalili a přísně potrestali další pokus o oživení boje proti císaři a možná i spiknutí Rákocziho přívrženců. Co bude lepší a výhodnější? Těch náznaků a podivných souvislostí s kuruci je v celém případě víc než dost. Jánošík sám byl kuruc; pak je tady ta záležitost s radvanským zemanem, jehož kurucká minulost je všeobecně známa, nápadně časté pobyty obžalovaného na Malohontě, v tom hnízdě kuruckém, hrachovská vrchnost není zrovna císaři moc nakloněna, o Muráni ani nemluvě. V Jánošíkově družině byli i Poláci, a právě do Polska uteklo mnoho významných vůdců Rákocziho povstání – je to všechno příliš podezřelé. Co když měl Jánošík mezi těmi rebely nějaké tajné poslání? Co když mezi nimi obstarával spojení? Ale když prokážeme, že tu šlo o jakési kurucké spiknutí, pak může Vídeň prohlásit, že to nepatří pod naši pravomoc a my přijdeme o mimořádnou příležitost, jak zastrašit poddané a vzít jim jednou provždy chuť k dalším vzpourám a neposlušnostem. Ne, to se nesmí stát, nesmí se mi to vymknout z ruky.

Prokurátor dokončil výčet Jánošíkových činů a pokračoval:

„Podle zemských zákonů, avšak zejména podle 15. článku první části Tripartita z roku 1515, podle 13. článku královského dekretu z roku 1626 a podle 26. článku královského dekretu z roku 1655 musí být takové skutky přísně potrestány. Patnáctý článek Werböcziho Tripartita praví jednoznačně: fures patibulo, praedones palo vel rota, caeteri autem gladio – ti, co kradou, mají být oběšeni, zbojníci v kole lámáni anebo naraženi na kůl, ostatní nechť jsou popraveni mečem. Dekret z roku 1625 v článku třináctém přímo ukládá, aby byli zbojníci mučeni. Dekret z roku 1655 pak stanoví, aby zbojníkům nebyly udělovány úlevy a milosti.

Žádám proto, aby byl obžalovaný zcela usvědčen, a při zachování všeho, co se zachovat má, aby se tak stalo patřičným pořádkem. Je totiž nutno vzít lidu odvahu k dalším takovým lotrovstvím a odstranit i spojence, druhy, ukrývače a příznivce téhož zbojníka. Pro odhalení podobných společníků, příznivců a pomocníků žádám, aby byl obžalovaný před smrtí podroben mučení a tak donucen vyzradit své druhy a pomocníky, jakož i místo či místa, kde ukryl naloupené věci. Na závěr připomínám, že zákon je jasný a jiný postup nepřipouští.“

Skončil a podžupan si oddechl.

„Pánové, začneme s výslechem.“

Byl rozhodnut. Povede výslech tak, aby nepadlo ani slůvko o všech těch legendách, které kolují o obžalovaném po celém kraji. Musí se vyhnout případům, jež by vyvolávaly kladný ohlas u poddanského lidu a naopak zdůrazní činy, jež by ukázaly obžalovaného jako nejhoršího zločince. Záležitost s domanížským plebánem je pro to jako stvořená.

Přisunul si před sebe složku se zápisy výslechu trenčínské stolice.

„Otázka první. Z jakého důvodu, nebo z jakých pohnutek, anebo na čí navádění, kde a s kterými druhy jsi začal zbojničit?“

Jánošík vstal. Řetězy na rukou mu zařinčely. Slyšel tu otázku při předběžném výslechu mnohokrát, opakovali mu ji znovu a znovu. Měli výpovědi přepadených, zápisy svědků, zapsali i jeho odpovědi, pokud jim vůbec odpovídal. Teď jde hlavně o to, aby neprozradil kamarády. Ve vězení si připravil jména těch, kteří zahynuli, nebo které neměli v rukou. Z nekonečných výslechů si ledacos domyslil, něco mu prozradili náhodou a bezděčně sami.

„Ke zboji mě přivedl Tomek Uhorčík z Predmieru, ale ten padl v Kremnických horách. Mými druhy byli Sútora z Polska, který zahynul u Těšína, Pavel Gašparec řečený Mlynarčík, dále Bartek, který sloužil u ovcí v Predmieru, pak Ondruš z kysucké Dlhé. Ti všichni zahynuli na Těšínsku, jak dobře víte. Na zboj jsem se dostal roku 1711, na svátek Michala.“

Přesně to jsem čekal, pomyslil si podžupan. Prozradí jen ty, kteří jsou mrtví. Obrátil se na písaře.

„Ad primum fatetur. Zapsáno?“

„Zapsáno.“

Okoličányi nahlédl do zápisu Jánošíkových odpovědí před trenčínskou stolicí. Takhle to nepůjde. Musí ho mást, přeskakovat z otázky na otázku, vracet se, donutit ho, aby se zapletl do vlastních výpovědí. A začne hned hrachovskou vrchností.

„Byl jsi od té doby někdy někým chycen? Kdo ti pomohl k útěku, či kdo tě propustil?“

„V malohontské župě mě chytili v Klenovci na svátek svatého Demetria, osmého října. Pak mě věznili na zámku v Hrachově. Nic jiného jsem nedal stoličním úředníkům než menší dary.“

Věděl, že tohle zjistil Emeryk Kubínyi, když vyšetřoval v Hrachově a v Klenovci.

„Jaké to byly dary?“ zeptal se podžupan.

„Pět liščích kůží a sedm sýrů.“

„Při kterých příležitostech a při jakých zbojích jsi měl společníky? Přidružili se k tobě dobrovolně, nebo z navádění? A jak dlouho zbojnictví provozovali?“

Jánošík věděl z předběžných výslechů, že bratři Šútkové, Rafaj i Martínek utekli do Polska.

„Schovávali mě Juro a Kubo Šútkové z Krásna. Dával jsem jim za to část kořisti a dělili jsme se s nimi o peníze.“

„Kdo a jakým způsobem ti poskytoval zbraně, střelivo, přístřeší a potraviny?“

„Šútkové mi dali celkem asi půldruhého funtu prachu. Nosili ho do smluvených úkrytů v horách.“

„Kde a u koho, v které době a jakým způsobem jste se ukrývali?“

Také tuhle otázku už slyšel Jánošík mnohokrát. Nesmí prozradit víc, než co zjistil ten prokletý Kubínyi.

„Na Kokavě jsem sloužil tři týdny u Ondřeje Kovalčíka, ale ten nevěděl, že jsem zbojník. Potom jsem od něho odešel k Šútkům.“

„A co Rafaj?“ zeptal se podžupan.

O Rafajovi Jánošík věděl jen to, že je v Polsku. Ale v Krásnu má příbuzného, Juraje Rafaje.

„S tím jsem neměl žádné srozumění. Vím, o něm jen to, že za Uhorčíka nosil Sútkům střelný prach.“

„Které a jaké věci jsi ukryl, komu náležejí, u koho a na kterém místě jsi je schoval ty sám nebo tvoji tovaryši?“

„Nemáme žádnou skrýš. Všechno jsme rozdali.“

„A co u Hvizdáka v Krásnu? Tam jsi neukryl nic?“

„Jednou na Velikonoce jsme tam vypili dva pachtele piva. To je všechno.“

„Komu jste rozdali kořist, abys nebyl pronásledován a lapen? Z jakého důvodu jsi daroval krčmáři Rajčanovi z Terchové nebo jeho manželce a dceři stříbrný pohár? Nebylo to proto, aby tě krčmář tajně ukrýval anebo tajně opatřil nápojem?“

„Tancovali jsme a popíjeli v jeho krčmě. Za tabák, pivo a pálenku jsme zaplatili stříbrným pohárem, takže to nebyl dar. Rajčan nás nikdy neukrýval.“

„A co krčmář Kudlák ze Skalice, Koriskvel z Dunajova a krčmář ze Zákustí?“

Jánošík si vzpomněl na veselé večery u Koriskvela a málem se usmál, ale přemohl se a řekl pevně:

„Neznám je.“

„Nebo některý představený, rychtář oščadnický nebo stoliční hajduci, nejvíce však Joannes Litický, z jakého důvodu se zdráhal vás pronásledovat? Měli jste s nimi nějakou dohodu?“

„S hajdukem Litickým jsme žádnou dohodu neměli. Oščadnického rychtáře neznám.“

„Kde se ukrývají tvoji společníci a druhové? V které obci, v kterém domě anebo místě v horách?“

Jánošík měl chuť si zavýsknout. Ta otázka znamená, že jeho družinu dosud nemají, alespoň ne všechny.

„Nevím, kde jsou,“ řekl téměř vesele, „a nic nevím ani o žádné kořisti.“

„Víme, že jsi ukryl lup ve stříbrné nádobě ve Velhoře. Zůstaly ty věci na svém místě, nebo jsi je přenesl jinam? Ví někdo v Terchové o tom úkrytu, jmenovitě některý příbuzný rychtáře Chalupky?“

„Ano, ten stříbrný pohár jsem z Velhory zase vzal. Už jste se na něj přece ptali. Dali jsme ho krčmáři Rajčanovi za útratu.“

Podžupan se zamračil. Zase mu vyklouzl.

„Kam se poděly peníze z oloupení Slezana Vítka Sity, jakým způsobem a mezi koho byly rozděleny?“

„Tenkrát jsem byl v Klenovci. Slyšel jsem vyprávět, že pana Situ přepadl Moravčík a Gábor z Valkové, ale ti už jsou mrtvi.“

„A co krejčí Martin z Jablunkova? Měl jsi s ním nějaké porozumění?“

Na Martina se ptali několikrát při předběžném výslechu. Něco o něm museli zjistit, ale určitě ho nechytili, je v bezpečí někde v Polsku.

„Krejčí Martin nám šíval kabáty u Rafaje, ale nemohl vědět, že jsme zbojníci. Nemohli jsme to přece každému říkat, to by bylo nebezpečné.“

Okoličányi se předklonil.

„A teď prosím zapsat odpověď přesně, je to velmi důležitá otázka. Kdo byl původcem vraždy důstojného pátera a plebána z Domaníže? Někdo si vás k tomu najal, nebo vám to někdo nařídil? Spáchali jste ještě jiné vraždy, jakého druhu, kde a jak?“

V síni bylo ticho. Napjatě očekávali Jánošíkovu odpověď.

Jánošík rychle přemýšlel. Plavčeka nemají, Huncagu také ne. To bylo jasné z výslechu. Ale z výslechu také pochopil, že o té věci vědí skoro všechno. Plebán asi před smrtí musel ještě mluvit, měli přesné popisy Plavčeka a Huncagy, znali i jejich jména.

„Byli tam dva tovaryšové, Plavček a Huncaga. Přepadli ho, když pil vodu u studánky. Bránil se a Huncaga ho střelil. Nic od něho nevzali a přivolali pomoc, aby lidé z vesnice zraněného plebána odnesli. Sám jsem tam nebyl, vím o tom jen z vyprávění.“

„Kam se poděly věci a šaty oravského faráře, který se ubíral ze svého sídla údolím Váhu a byl pod Strečnem oloupen?“

„Kabátec toho pana pátera si vzal Uhorčík, i jeho klobouk. O peníze jsme se rozdělili.“

„Komu jste je rozdali? Jména!“

„Propili jsme je v Dunajově a v Klenovci.“

Pan Andrej Andreánsky zdvihl ruku a podžupan mu udělil slovo.

„Mám několik otázek. Vyloupili jste nějaké kostely v Království uherském a polském, vévodství slezském a Markrabství moravském? Co jste z nich odnesli, kdo byl u toho a kam se ty věci poděly? Vysvětli všechno pravdivě a se všemi okolnostmi!“

Případná otázka, pomyslil si podžupan. Je to pravděpodobně nesmysl, ale aspoň to naznačí otrlost obžalovaného a jeho tovaryšů.

Jánošík se usmál.

„Nic takového nikdy nebylo.“

Pan Andreánsky však umíněně pokračoval:

„Je pravda, že jste z některého kostela odcizili velebnou svátost k hříšnému zachovávání svých zbraní, přibili ji na strom a stříleli jste do ní, jak uvedl pan hrabě Jan Jakub Löwenburg?“

„To je hloupost!“

Pan Andreánsky vyskočil.

„Napomínám tě, aby ses vyjadřoval uctivě!“

„Říkám tedy se vší uctivostí, že je to hloupost.“

„Udělal to snad Uhorčík?“

„Uhorčík padl na Kremnických horách. Viděl jsem to na vlastní oči. Takové nesmysly by nikdy neudělal.“

Okoličányi zrudl ve tváři.

„Napomínám tě podruhé! Nebuď drzý a neurážej soud!“

„Neurážím ho. Uráží ho spíš Jeho hraběcí Milost, když tvrdí takové věci.“

Podžupan se obrátil k písaři.

„Doufám, že tyto výroky nebyly zapsány!“

Posadil se a řekl:

„Pane Andreánsky, můžete pokračovat.“

Andrej Andreánsky nahlédl do spisů.

„Další otázka. Prosím zaznamenat. Kam uložil Uhorčík naloupenou partéku? Ubrusy, ručníky a sukno, které vzal na Moravě?“

„O těch ubrusech a ručníkách jsem slyšel, ale nevím, kam se poděly.“

„Kde se ukryl Huncaga a s kým měl styky? Zejména ve Staškách, nebo v Rakové?“

„Huncaga utekl nejdřív na Kysuce a pak do Polska, ještě s jinými tovaryši. Nevím, s kým se stýkal.“

„Nemám žádné další otázky,“ řekl pan Andreánsky a otřel si čelo hřbetem ruky.

„Potud tedy stolice trenčínská,“ prohlásil podžupan. „Celkem sedmnáct otázek, ale mnoho nového jsme se nedověděli. Popravdě řečeno, nového jsme se nedověděli vůbec nic. Nyní budu klást otázky za stolici liptovskou.“

Nahlédl do zápisu předběžného výslechu a zeptal se:

„Pověz, kdy ses dal na zbojstvo a kdo tě k tomu získal?“

„V září předminulého roku. Získal mě Uhorčík, který byl zastřelen v Kremnických horách.“

Podžupan začínal být netrpělivý. Musí jít přímo k věci, nebudou se tady přece handrkovat o klobouk oravského plebána a o podobné nesmysly, s jakými přišel pan Andreánsky.

„Pověz, zda jsi měl nějaké dohody se zrádci země a vlasti uherské, obzvláště s takovými, kteří jsou v Polsku ve vyhnanství?“

„Mám psát?“ zeptal se opatrně písař.

„Samozřejmě!“ vykřikl vztekle podžupan.

Jánošík zavrtěl hlavou. Písař napsal krasopisně:

Nihil. Na druhou otázku nic nepověděl.

„U Strečna jsi pobral koně žilinským kupcům. Co jsi s nimi potom udělal?“

„Vzal jsem koně, abych se rychleji přenesl přes města a dědiny.“

„Ptal jsem se, co jsi s nimi udělal?“

„Už nevím.“

„Vyznej jména všech svých tovaryšů, kteří s tebou zbíjeli od počátku, kde jsou a kam se poděli?“

„Už jsem odpověděl.“

„Vyznej slavné stolici liptovské, kde ses zdržoval a s kým jsi měl dohody obzvláště v Terchové a v okolních dědinách!“

„Na to už jsem také odpověděl.“

„Kdy ses ukrýval u svého otce Martina Jánošíka a u svého bratra Jána Jánošíka?“

„Neukrýval jsem se u nich. Nechtěl jsem, aby je hajduci pronásledovali.“

„Otázka číslo šest,“ řekl podžupan. „Prosím, aby bylo všechno zapsáno přesně a doslova.“

Pohlédl přísně na Jánošíka.

„Když jsi byl ulapený toho roku v Malohontě, jakým způsobem tě pan vicišpán té stolice propustil, kdo ti v tom nejvíc pomohl a kdo tě vůbec osvobodil?“

„Už jsem to pověděl před stolicí trenčínskou.“

Podžupan se zamračil. Rozhodl se, že změní postup. Bude-li otázky opakovat a obměňovat, vsune-li mezi běžné dotazy důležitou a zásadní otázku, možná přece jen něčeho dosáhne. Na obyčejného poddaného je ten chlap chytrý jako liška. Kdo by to byl čekal?

„Vyznej se, komu jste dali věci, které jste loňského roku vzali paní vojenského oficíra, když jste přepadli její hintov mezi Východnou a Važcem u Garajova potoka?“

Jánošík si vzpomněl na valacha a na jeho ženu ve Važci. Mlčel.

Nihil, zapsal písař. Na sedmou otázku neodpověděl vůbec nic.

Podžupan byl rozmrzelý. Uvažoval nad další otázkou, věděl, že se výslech nevyvíjí žádoucím směrem. Musí přijít s něčím, co by tomu zbojníkovi u lidí pořádně zasolilo. Vzpomněl si na jakýsi nevyjasněný případ z Bobrovce.

„U Východné za podezřelých okolností zahynul tříletý syn kováře z Bobrovce. Máme zprávy, že v téže době jsi pil víno se svými tovaryši a furmany na Hóvaldech, a to není daleko.“

„Přiznávám,“ řekl Jánošík, „že to víno jsme na Hóvaldech opravdu pili. Ale s tím synkem bobroveckého kováře nemám nic společného a nic o tom nevím. Nikdo z mých tovaryšů by nic takového neudělal.“

„Když jsi přišel na velkobobroveckou salaš, verboval jsi tam valachy, aby šli s tebou? A na likavské salaši?“

„Nikoho jsem neverboval.“ O té likavské salaši však věděli, to poznal při výslechu. „Na likavských salaších se dva valaši sami hlásili do mého regimentu, ale nevzal jsem je.“

„Jak se jmenovali?“

„To nevím, neptal jsem se.“

„Jak aspoň vypadali?“

„Nevšiml jsem si, bylo už tma.“

„Máme seznam škod, které jste způsobili na salaších. Kdo tě přivedl na porúbskou salaš a kdo na revúckou? Zařezávali vám valaši ovce dobrovolně nebo z přinucení?“

„Nikdo nás tam nepřivedl, přišli jsme sami. Na revúcké salaši jsme zařezali jednu ovci, na likavských dvou salaších po jedné ovci, na porúbské tři, na hybské jednu a na važecké dvě.“

Nic, pomyslil si župan, zase nic, co jsme nevěděli. Vrátím se opatrně k té záhadné záležitosti s kuruci. Je tady ten případ s radvaňským zemanem. Co když bylo přepadení jen předstírané? Co když Jánošík sloužil jenom jako posel? Ten kurucký generál umřel devětadvacátého září, a osmého října už byl Jánošík chycen v Klenovci. A to je kraj světa. Proč tolik pospíchal? Nenesl od Radvanského nějakou zprávu?

„Jak a od koho ses dozvěděl na Kremnických horách, že tou odlehlou pustinou pojede zrovna pan Radvanský na pohřeb do Necpal?“

Jánošík zůstal klidný.

„Potkali jsme poštovního posla. Nevěděl, že jsme zbojníci. Ten nám řekl, že tudy pojede pán z Radvaně.“

Podžupan si zklamaně poposedl. Zase nic.

„Na Žiarech jsi přepadl pana barona Révaye. Kam se poděly věci Jeho Velkomožnosti, obzvláště flinty?“

„Šavli a jednu karabinu si vzal Huncaga. Druhá karabina zůstala tovaryšovi, který odešel do Polska, třetí si vzal Kubo Chlastiak. Stříbrné nitě si nechal Huncaga a daroval je pak někomu na Kysucích.“

„Když jsi u Sokola při Kralovanech přepadl na vodě knězovku ze Svatého Jána, kam jsi dal peníze a šatstvo? Kdo vás tehdy u Lipovce převezl přes Váh?“

„Chodili jsme přes Váh jen u Strečna, nikde jinde. O penězích nic nevím. Šátek a ostatní věci si nechali bratři Šútkové.“

„A co ten Martin Mravec, kterého s tebou přivedli? Znal jsi ho už dlouho? Měli jste spolu nějakou úmluvu a dohodu? Našli jsme v jeho chalupě některé věci z tvých lupů.“

Jánošík zpozorněl, ale snažil se, aby na sobě nedal nic znát.

„Martina Mravce jsem znal z klenovecké krčmy, často jsem tam tancoval a zpíval při jeho gajdách. Dohody jsme žádné neměli. Vím o něm jen to, že byl nějakou dobu v Klenovci hajdukem.“

„Co řekneš o tom, jak jste oloupili vozy Bystričanů? Tekušovu vdovu, Michala Quindeliho, Joannese Lankolzera a Párviho vdovu Hedvigu?“

„Obvinili mě už v Hrachově, že jsem je přepadl. Proto mě také uvěznili. Ale dokázal jsem, že jsem byl tou dobou v Klenovci.“

„Přepadl jsi s ostatními v Malatinské dolině zemana, Ladislava Zmeškala?“

„Ne.“

„A co jsi tedy domlouval s kováři v Liptovské Anně a s dalšími obyvateli té obce? Víme, že jsi tam byl krátce před tím, než došlo k přepadení leštínského zemana.“

Jánošík mlčel. Písař napsal: Nihil. Nic neodpovídá.

„Otázka číslo dvacet dva. Přiznej, že jsi na kremnických horách vzal Bystričance Párvičce perel šest nití modrých, velikých, dva řetízky stříbrné, tři nové sukně, dvě kromrašové, jednu talindisovou, tři rify anglije, jeden klobouk sametový, co paní nosila, a půl konce cvilichu. Jak vidíš, víme o tobě všechno.“

Jánošík se v duchu zasmál. Vida, Huncaga se tenkrát činil. To bylo přepadení, které vlastně Jánošíka dostalo z hrachovského zámku. Kromě těch Uhorčíkových liščích kůží a sýrů, jistě. Řekl hlasitě a klidně:

„Nic jsem jí nevzal. Nic z toho. Už jsem přece říkal, že jsem byl tou dobou na hrachovském zámku.“

Podžupan se zadíval do zápisu předběžného výslechu a srovnával ho s malohontským hlášením Emeryka Kubínyiho.

„Když jsi tancoval s jedním svým tovaryšem na Kokavě a na Klenovci, sliboval ten tvůj tovaryš dceři Martina Mravce, že jí dá mnoho sukna a peníze. Co o tom víš?“

Plavček, pomyslil si Jánošík. Proč jenom byl tak upovídaný? Řekl nahlas:

„Slyšel jsem od gazdů, že něco takového jeden tovaryš říkal.“

„Jak se jmenoval?“

„Nevím, který to byl.“

„Hajduci našli v Klenovci pentle a stuhy, které pocházely z bystrických vozů. Jak se tam dostaly?“

„Nemohly být z bystrických vozů. Říkal jsem, že tou dobou jsem byl v hrachovském vězení a v Klenovci.“

„Odkud tedy byly?“

„Nevím.“

„A odkud pocházely ty stříbrem prošívané stuhy, ten nádherný pasoman, který jsi dal muráňské paní komandantce? Nebyl také z těch vozů?“

„O tom nic nevím.“

„Jak ses vůbec dostal k muráňské paní?“

Napjatě čekal na odpověď. To bylo další podezřelé místo. Určitě ho nepustili z Hrachova jen proto, že dal muráňské paní pár pentlí jako nějaké vesnické děvečce. Za tím je určitě něco víc, ale co? Muráň je stará kurucká bašta, ne nadarmo se povídalo, že tam dal Rákoczi u Bercsényiho ukrýt uherskou královskou korunu. Ať mi nikdo nepovídá o nějakých pentlích! Za tím je určitě něco vážnějšího, ale co?

„Řekl jsem, že o tom nic nevím.“

Tak, a je to. Víc už z něho nedostanou, leda na mučidlech.

Písař napsal: Nic neodpověděl.

„V Žaškově jste vzali paní Káforce ze sklípku dvě stě zlatých a jeden císařský tolar. Kam se ty peníze poděly?“

„Rozdali jsme je.“

„Komu?“

„Těm, co je potřebovali.“

„Jména!“

„Neznám jména.“

„Nihil!“ zařval podžupan na písaře. „Zapsat!“

Písař poslušně zaznamenal: Nic neodpovídá.

„Z jaké příčiny jste při Žilině sňali z kola toho zbojníka, kdo ho snímal a jakým způsobem?“

Jánošík mlčel.

„Měl jsi nějaké dohody s Oravci Šándorem Krupou a jeho bratrem Jurou, nebo s Jurajem a Matějem Žúborem?“

„Žádné dohody jsem s nimi neměl, neznám je.“

„To stačí,“ povzdychl si podžupan. „Víc stejně neřekne.“

Cítil zklamání a hněv. Devětadvacet otázek, a na sedmnáct z nich vůbec neodpověděl. Uvedl jen jména a okolnosti, jež beztak vě­děli. Ta záležitost s muráňskou paní komandantkou, s Hrachovem a s radvanským pánem je stejně zamotaná jako dřív. Z toho pokus o pikle proti císaři neušije, kdyby se namáhal sebevíc.

„Ještě jsou tady otázky dvou svědků,“ řekl rozmrzele. „Ať vstoupí pan Šipoš a pan Skalka!“

Písař psal: Dobrovolné jeho přiznání na otázky moudrého a opatrného Jána Šipoše, měšťana žilinského.

Sluha otevřel dveře. Vešel pan Šipoš v bohatém, nádherném šatě. Jánošíka napadlo, že je tlustší než tehdy pod Strečnem. Nesl se s hlavou nahoru, laloky pod bradou se mu chvěly rozčilením. Jánošík mu nechtěně sklouzl pohledem na střevíce a maličko se usmál. Šipoš to zaznamenal a zrudl ještě víc. V těsném sledu za žilinským měšťanem kráčel pan Skalka, hubený, se žlučovitou tváří, nos mu trčel jako bodec.

Soudce přezkoumal jména a totožnost obou svědků a kupci se posadili na krátkou lavici před stolem. Šipoš se díval vítězoslavně na Jánošíka, Skalka klopil oči, jako by měl z Jánošíka strach i teď.

Soudce pohlédl přísně na obžalovaného.

„Přiznáváš, že jsi ke dni pátého října 1711 s Huncagou, jináče s Uhorčíkem pobrali od pana Jána Šipoše sukna a všechny ty ostatní věci?“

„Přiznávám,“ řekl Jánošík.

„A kam se to všechno podělo? Kde je celá ta préda?“ vykřikl žalostně Šipoš.

Na všechno se už Jánošíka ptali při předběžném výslechu. Věděl, že může klidně vypovídat. Martínek utekl, Stoliga zmizel.

„Sukno jsme dali tomu krejčímu Martínkovi z Jablunkova a zbytek jsme prodali Stoligovi za Beskydem. Dostali jsme za to, já a Uhorčík, po sedmnácti zlatých. Uhorčík se pak oženil a dal ty peníze Stoligovi, u kterého jsou doposavad.“

„Přiznáváš,“ řekl soudce, „že jsi desátého května minulého roku témuž Joannesovi Šipošovi vzal s tovaryši jak pás, tak i čtyři zlaté? Kam se poděly?“

„Kam se poděly?“ zanaříkal Šipoš jako ozvěna.

„Poztráceli jsme je na Terchové, když nás tam hajduci přepadli.“

„Poztráceli!“ vykřikl Šipoš.

„A co všechny ty prsteny,“ řekl pan Skalka, „stříbrné lžíce, škatule zlatých věcí a palaš?“

„Prstýnky jsme rozdali děvčatům, zlatou krabici si vzal Plavček z Dunajova. Stříbrné lžíce jsme rozdali, už ani nevím kde. Zbytek i se stříbrným palašem jsme ukryli v handlovských horách v jedli. Schoval je tam Huncaga, a jen on ví, na kterém místě. O peníze jsme se rozdělili, hodinky a ostatní věci jsou v té jedli.“

Pan Skalka o poznání zežloutl. Šipoš už bědoval docela hlasitě.

„Všechno je pryč, docela všechno! Taková bohatá partéka!“

„Můžete odejít,“ řekl podžupan a bědující Šipoš i zažloutlý pan Skalka opustili síň. Podžupan se chvíli díval zadumaně na Jánošíka.

„Jmenuješ tady jen své tovaryše, kteří utekli nebo zahynuli. A teď chci slyšet pěkně popořádku jména všech tvých druhů!“

Jánošík se tvářil, jako by vzpomínal. Pak začal pomalu jmenovat.

„Huncaga… Turjak… Hunčík…“

„To je pořád jeden!“ vykřikl podžupan. „Dál!“

„První Pavol Bernatik ze Staškova, druhý Vrábel. Třetí Huncaga, čtvrtý Bagár, pátý Turjak, šestý Gáborčík, sedmý Kubo Chlastiak z Otočnic, osmý ze Soli Gavlov…“

Přemýšlel. Ti všichni byli v Polsku, nebo padli. Nebo se ukryli.

„Dál?“

„Sútora z Polska, Vavrek, taky z Polska.“

„Dál!“

„To je všechno. Už si nevzpomínám.“

„Kdo všechno byl v Uhorčíkově skupině, než ses k ní přidal?“

„To nevím. Neznal jsem všechny.“

Tvářil se, jako by přemýšlel.

„Huncaga Turjak… Vrábel ze Staškova…“

Soudce ho přerušil.

„Ty už známe! Huncaga je v Polsku, Vrábla zastřelili. Chci slyšet jména těch živých!“

Jánošík vstal. Řetězy zařinčely.

„Už si nevzpomínám a nic víc už neřeknu.“

„Končím dobrovolný výslech,“ prohlásil rázně podžupan. „Dávám slovo panu obhájci!“

Písař psal:

Ve jménu obžalovaného Juraje Jánošíka vystoupil s dovolením slavného úřadu urozený Baltazar Palugyay a přednesl, co podle práva přednésti má, a vyhradil si, co si vyhraditi má.

Baltazar Palugyay vstal a zahájil svou obhajobu obvyklými právními formulemi. Podžupan pozorně naslouchal. Palugyay je chytrý člověk, jsem zvědav, co řekne na tu narážku o kurucích. Nejspíš se té věci zdaleka vyhne, dostal by se sám na moc tenký led. Jinak ovšem nemá obhajoba nejmenší naději, zákon je jasný. Jen aby celou záležitost příliš neprotahoval.

Palugyay probíral jednotlivé body obžaloby. Nejdřív stručně odmítl bod týkající se smrti domanížského plebána.

„Účast obviněného při tomto zlém skutku není prokázána, obviněný sám je ochoten odpřisáhnout svou nevinu. K ostatním bodům chci říci toto: když se obžalovaný vrátil od zlopověstných kuruců do slavné trenčínské župy, do dědiny Terchové, bydlil tam pokojně se svými rodiči a bratry. Brzy nato se přihlásil do vojska nejposvátnějšího Veličenstva a dostal se na bytčanský hrad, kde byl tehdy uvězněn jakýsi zločinec jménem Tomáš Uhorčík. Když potom obžalovaného vykoupili jeho rodiče z vojenské služby, vysvobodil se jmenovaný Uhorčík z vězení, vydal se do Terchové a přemluvil Jánošíka na zboj. Obžalovaný se tedy dal na zboj pouze svedením Uhorčíkovým, ne z vlastní vůle. Nadto byl pak vázán přísahou a byl nucen ho následovat. Později uznal svou vinu a veden lítostí chtěl se vrátit domů, ale ze strachu se neodvážil uskutečnit svůj úmysl. Proto i pro něho platí, že nemůže být podroben mučení, neboť sám všechno dobrovolně před stoličním soudem přiznal.

Osmá kapitola šesté hlavy Kithonichu sice praví, že viníci mohou být po vyšetření a ověření výpovědí vydaní na mučení, ale rovněž tam stojí, že je lépe vinného osvobodit než odsoudit nevinného.“

Jmenoval řadu polehčujících okolností: především vznětlivou povahu obžalovaného, který žil od dětství mezi hrubým a nevzdělaným lidem, tíživé prostředí vojny.

„Obžalovaný sloužil u kuruckého vojska, potom u císařských. A vy zajisté víte dobře, jaký duch dnes ve vojsku vládne. Tam se naučil to, co mu dnes vyčítáte!“

V tu chvíli ho žalobce prudce přerušil:

„Žádám slavný soud, aby se pan obhájce vyhnul osobním názorům a nevnášel do tohoto jednání své soukromé zaujetí!“

„Souhlasím zcela s panem žalobcem,“ řekl Okoličányi. „Pan obhájce může pokračovat.“

Palugyay mluvil už jen krátce. Na závěr své řeči prohlásil:

„Pro všechny tyto důvody žádám od slavného úřadu pro obžalovaného milost, neboť jsem přesvědčen, že Juraj Jánošík svých skutků lituje a že svůj život zcela napraví. Žádám, aby byl vysvobozen z pout a z vězení, aby byl zproštěn obžaloby a propuštěn na svobodu.“

Žalobce zvedl ruku a podžupan mu udělil slovo.

Alexander Čemický vstal a bouřlivě začal cupovat obhájcovu řeč. Trvalo dlouho, než se uklidnil.

„Ze všeho, co jsme tu slyšeli, nevysvítá nic jiného než zřejmé a očividné zbojnictví a dokazatelná vražda, což je základem projednávaného sporu. Když jsme se o tom všem takto dověděli a jasně přesvědčili, nezbývá než učinit zadost přísným a spravedlivým zákonům vlasti. Jen tak dokážeme vyhubit zbojnictví z kořenů, jen tak zachráníme bezpečnost nás všech.

Mínění protivné strany ve věci mučení nepostačí, protože i sama kapitola osmá podle Kithonichu svědčí proti obžalovanému. Jednoduché přiznání obžalovaného k vině se může vysvětlovat různě: například tak, že obžalovaný utajil mnoho jmen a snažil se uvést soud na falešnou stopu. Jestliže se s takovou výpovědí spokojíme, nesmíme se divit, že všude zavládne násilí, vzpoura a nevážnost k vrchnostem. Proto zbývá jen jediné – vydat obžalovaného na mučení.“

Podžupan naslouchal už jen ledabyle. Rychle uvažoval.

Musíme celou tu záležitost co nejdříve skoncovat. Kithonich uvádí, že pro ty, kteří se jednoznačně nepřiznají, platí paragraf 81, tedy mučení. Ale když se soud bude protahovat a rozkřikne se, že Jánošíka vzali na útrpné právo, poddaní z něho udělají svého hrdinu a kdo ví, co se všechno stane. Určitě to vyvolá pobouření široko daleko. To by byla chyba, jasná chyba. Mučení bude nutné, ale musí se to odbýt rychle a bez průtahů. Dnes už bohužel nebude čas, podle halsgerichtu jakékoli trápení nepřipadá ve večerních hodinách v úvahu. Budeme to muset nechat na zítřek, ale pak si pospíšíme.

Uvědomil si, že žalobce dávno domluvil. Vytrhl se z úvah a udělil podle předpisů slovo obhájci.

Palugyay už mluvil jen stručně a znovu požádal, aby byla obžalovanému udělena milost. Podžupan vstal a prohlásil:

„Pro pokročilou dobu končím dnešní jednání slavného stoličního soudu. Další sezení se odkládá na zítřek.“

Soudci opustili zasedací síň. Hajduci odvedli Jánošíka do kobky a síň se pomalu vyprázdnila.

Tu noc Jánošík nespal. Díval se do černočerné tmy a nezamhouřil oči ani na chvíli. Myslel na kosmatého kuruckého rebela Haladeje, který chtěl vstoupit do jeho regimentu, když bylo nejhůř. Na Matěje Dykoše, na stařečka Merjadů, na Plavčeka a na Vrábela, na obra Huncagu a na všechny ostatní. Na dřevorubce a valachy a vesničany, kteří mu pomáhali bez ohledu na nebezpečí. Na věčně nemocnou matku a na své bratry. Na vrchol Rozsutce a na hřeben Púpova a na všechny hory tam doma.

Kolem Hanzelyho domu stály celou noc zesílené stráže.

Ráno se soud sešel dřív, než obvykle bývalo v takových případech zvykem. Soudci se krátce poradili, podžupan zahájil jednání a řekl:

„Protože v dobrovolném přiznání obžalovaný neodhalil své ochránce, nepřiznal, kde uložil kořist a lup, a protože v jeho výpovědi zůstalo mnoho nejasností, ba na některé otázky odmítl vůbec odpovídat, rozhodl soud, aby byl obžalovaný ve smyslu osmé kapitoly šesté hlavy Kithonichu podroben nejdříve lehčímu, potom i těžšímu mučení.“

Hajduci odvedli Jánošíka do sklepení. Předseda a písař šli pomalu za ním, neboť jejich přítomnost určoval zákon.

„Pospěš si,“ řekl předseda katovi, kterého přivolali k tomu účelu až z Levoče. „A všechno ať je podle předpisu!“

Odvrátil se. První část mučení, territio. Předseda to všechno dobře znal. V první části ukáže kat odsouzenci všechny své přístroje. Někdy se obžalovaný už v této chvíli přizná ke všemu, ale tenhle zbojník neřekne určitě ani slovo.

Jánošík stál a mlčky sledoval kata.

Druhá část, real territio.

Kat přikázal Jánošíkovi, aby si znovu prohlédl nástroje a začal mu popisovat jejich funkci. Jánošík mlčel, ani se nepohnul.

Podžupan věděl, že ani tohle nemá smysl. Kývl na kata.

„Nepil jsi pálenku nebo víno?“ zeptal se popravčího podle předpisu. Kat zavrtěl hlavou, přistoupil k obžalovanému, položil mu ruku na rameno a řekl:

„Přiznáš se dobrovolně?“

Jánošík se napřímil. Věděl, že teď už nejde o něj. Že teď jde o ty, kteří mu věřili a které nesmí zklamat.

„Řekl jsem všechno, co jsem povědět chtěl.“

„Můžeš začít,“ řekl podžupan a rychle se vrátil do soudní síně. Poslal do sklepení místo sebe Matěje Jooba, jednoho ze soudců liptovské stolice.

Minuty ubíhaly. Krátce před polednem vstoupil do jednací síně písař. Byl bledý ve tváři a ruce se mu třásly. Položil před Okoličányiho list se zápisem a usedl na své místo. Krátce nato se vrátil Matěj Joob.

„Přiveďte odsouzeného,“ řekl podžupan.

Dva hajduci přivedli Jánošíka. Šel těžce, na košili měl krev, ale hlavu držel hrdě a vzpřímeně.

Předseda ho pozoroval. Hned na první pohled pochopil, že se nic nového nedozví. Teď už si jen přál, aby všechno skončilo co nejrychleji. Uchopil papír, který mu dal písař, a četl:

„Při lehkém a těžším mučení přiznal obžalovaný Juraj Jánošík toto:

Za prvé, že v Malatinské dolině přepadl pana Zmeškala, což předtím tajil.

Za druhé, že paní oficírku Schardonku mezi Východnou a Važcem přepadl a kořist pod dřevo schoval. Ty věci schované v šátku jeden valach našel a vzal.

Za třetí. Jak se jde od Jabloňky na Klenovec k císařským horám, po pravé straně je v grúni na jedné jedli ruka vyťatá na buku, tam má své věci schované.“

Na jedli, v buku, co to znamená? Je jasné, že zase nic nenajdou. Chvíli mlčel, rychle přejel pohledem další body. O těch kuruckých záležitostech ani slovo. O úkrytech, pomahačích a ostatních tovaryších nic, vůbec nic. Pak řekl nahlas:

„Dál už nic podstatného. Že se Turjak Huncaga ukrýval v Rakové, ale to už stejně víme. Že obžalovaný půjčil v Klenovci nějakému Dubrikovi, ovčákovi, sedm zlatých, a na Kokavě jednomu další peníze, ale ten nevěděl, jaký je zbojník.“

Dost málo. To už zjistil pan Kubínyi při šetření v Malohontu. Položil list papíru na stůl.

„A to je všechno. Soud se odebere k poradě.“

Vrátili se za chvilku. Všichni povstali, hajduci chtěli přinutit i Jánošíka, ale ten je odstrčil a těžce vstal sám. Zeširoka se rozkročil a díval se přes hlavy soudců někam daleko, daleko. Mlčel.

Předseda stručně zhodnotil průběh procesu a přečetl rozsudek.

„Protože uvedený obžalovaný Juraj Jánošík zavrhl přikázání jak božské, tak též i zákon zemský, před dvěma roky dal se na zbojstvo a vůdcem aneb hetmanem takovým se učinil, s tovaryši svými na cestách zastavoval mnoho lidí a připravoval je o majetek, ba jak se z jeho vlastního doznání zdá, tovaryši jeho za přítomnosti obžalovaného dokonce pana pátera z Domaníže prostřelili a hanebně zamordovali. Taktéž i jiných, jak jest uvedeno, zlých skutků se dopustil. Proto za takové veliké zlé činy a přestoupení přikázání má být na levém boku probodnutý a tak na příklad jiných takových zločinců má být zavěšený.“

Soudní jednání skončilo.

Nazítří ráno byl Juraj Jánošík za přítomnosti velikého zástupu lidí vyveden na břeh Váhu. Šel hrdě a mlčky, o milost neprosil.

Poslední, co viděl, bylo modré nebe nad vzdálenými vrcholy hor.

Pochovali ho na nedalekém hřbitově až docela u zdi. Po obou stranách byly hroby prostých kuruckých bojovníků, kteří padli za povstání.

Měsíc poté soudili v Liptovském Mikuláši i Martina Mravce – Uhorčíka. Byl obviněn, že přechovával ve své chalupě v Klenovci Jánošíka a jeho druhy a že u sebe ukrýval věci, které zbojníci sebrali pánům.

Teprve na mučení se Martin Mravec přiznal, že se jmenuje Tomáš Uhorčík. Jánošík ho neprozradil ani do poslední chvíle svého života.

Rozsudek byl vykonán den nato, 21. dubna 1713. O několik dnů později byl chycen a na stejném místě popraven i Huncaga.

Pohřbili je oba nedaleko Juraje Jánošíka.
