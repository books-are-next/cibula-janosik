<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola ParaOverride-1">1</p>
			<p class="MLP_text_bez1radku ParaOverride-1">Byl studený den na konci ledna. Cestou od Varína spěchali tři lidé, dva muži a&#160;žena. Muži měli na hlavách huňaté beranice, ženě bylo vidět v&#160;zachumlaném šátku jen oči. Dlouhé ovčí kožichy jim sahaly téměř až na zmrzlý, větrem udusaný sníh. Říčka pod cestou byla zavátá. Muž, který šel poslední, nesl v&#160;náručí chlupatou ovčí kožešinu a&#160;opatrně ji tiskl k&#160;prsům. Žena byla drobná, o&#160;hlavu menší než oba muži. Sníh pod nohama skřípal a&#160;vrzal při každém kroku.</p>
			<p class="MLP_text ParaOverride-1">Muž s&#160;kožešinou v&#160;náručí zdvihl občas hlavu a&#160;letmo pohlédl k&#160;zasněženým vrchům. Když ráno vycházeli ještě za tmy z&#160;Terchové, svítily na nebi hvězdy; třpytily se a&#160;jiskřily v&#160;mrazivé noci, zdály se téměř na dosah. Muži věděli, že je to předzvěst sněhu, že se v&#160;nejbližších dnech zkazí počasí; pospíchali, aby byli co nejdřív zpátky, v&#160;teple a&#160;bezpečí domova.</p>
			<p class="MLP_text ParaOverride-1">Když se vydali z&#160;Varína na zpáteční cestu, nebe bylo zatažené a&#160;hřebeny nad zasněženými lesy se ukryly v&#160;mracích. Brzy nato se zdvihl vítr. Nejdřív jen v&#160;krátkých, sotva znatelných závanech, ale teď už foukal bez přestání; sotva přešli krasňanskou lávku a&#160;minuli poslední chalupy vesnice, opřel se do nich s&#160;náhlou a&#160;nečekanou silou. Začalo sněžit a&#160;prudký vichr hnal celé náruče sněhu vodorovně napříč přes cestu. Lesy na úbočích se rozhučely.</p>
			<p class="MLP_text ParaOverride-1">Žena se zastavila a&#160;obrátila se k&#160;muži, který kráčel beze slova několik kroků za ní.</p>
			<p class="MLP_text ParaOverride-1">„Ukaž, Merjade,“ řekla mírně, „ponesu ho.“</p>
			<p class="MLP_text ParaOverride-1">Muž jí opatrně podal kožešinový uzel a&#160;žena si ho zkušeným pohybem zavěsila přes rameno.</p>
			<p class="MLP_text ParaOverride-1">„Jenom na chvíli,“ řekl muž nerozhodně a&#160;oba znovu vykročili.</p>
			<p class="MLP_text ParaOverride-1">Vítr sílil. Vrchy nad Varínkou se už dávno ukryly v&#160;mlze. Chumelilo tak hustě, že bylo vidět sotva na pár kroků. Na cestě se začaly rychle tvořit závěje. Trojice šla teď pomaleji; postupovali kupředu se skloněnými hlavami, namáhavě se prodírali větrem, který sílil a&#160;sílil.</p>
			<p class="MLP_text ParaOverride-1">Muž, který kráčel první, si všiml, že se mu dech sráží na límci kožichu v&#160;jinovatku a&#160;v&#160;drobné ledové rampouchy. Otřel si je rukávem, ale věděl, že je to zbytečné. Nenápadně se ohlédl na ženu.</p>
			<p class="MLP_text ParaOverride-1">Šla vytrvalým, pravidelným krokem, nakloněna kupředu proti větru, tvář jí nebylo vidět, celý obličej měla přikrytý šátkem. Zastavil se a&#160;čekal. Když k&#160;němu došla, vzal kožešinový uzel, přitiskl ho k&#160;hrudi jako vzácný poklad a&#160;znovu se vydal na cestu.</p>
			<p class="MLP_text ParaOverride-1">Teď už postupovali stále pomaleji, brodili se čerstvým sněhem a&#160;cítili, jak jim nohy těžknou únavou. Šli těsně za sebou, oba muži vpředu, žena za nimi. Snažila se našlapovat do jejich stop, ale dělali příliš dlouhé kroky a&#160;žena každou chvíli zapadala do sněhu.</p>
			<p class="MLP_text ParaOverride-1">Vítr znovu zesílil. Věděli, že kopce se tu trochu rozestoupily, vichr ztratil přirozenou překážku a&#160;opřel se do nich s&#160;dvojnásobnou silou. Napříč cesty už byly široké závěje, zapadali do nich místy až po kolena.</p>
			<p class="MLP_text ParaOverride-1">Muž vpředu se zastavil. Uvědomil si, že už jdou z&#160;Varína aspoň tři hodiny.</p>
			<p class="MLP_text ParaOverride-1">„Ničemný, holomský nečas,“ řekl unaveně a&#160;otřel si rukavicí sníh z&#160;obočí. „Taky to mohlo aspoň dnes počkat.“</p>
			<p class="MLP_text ParaOverride-1">„Raději půjdeme,“ řekla žena. „Bude brzy tma.“</p>
			<p class="MLP_text ParaOverride-1">Vítr teď protahoval údolím přímo proti nim. V&#160;jednu chvíli muž s&#160;kožešinou v&#160;náručí uklouzl, padl lokty do sněhu, ale hned zase opatrně vstal. Otřepal z&#160;kožešiny sníh, nahlédl pozorně do malé štěrbiny mezi dvěma cípy uzlu a&#160;rychle je zase přitáhl. Pomalu se vlekli dál. Lesy ztracené ve vířivé chumelenici hučely a&#160;vítr smetal ze svahů na cestu nové a&#160;nové záplavy sněhu.</p>
			<p class="MLP_text ParaOverride-1">Mezi dvěma poryvy vichřice k&#160;nim z&#160;dálky dolehlo táhlé zavytí. Muž, který teď nesl v&#160;náručí kožešinový uzel, pohlédl v&#160;tu stranu, ale viděl jen bílé víření sněhové záplavy. Odhadoval, že mohou být někde pod Sokolím. Napínal sluch, ale neslyšel už nic. Doufal, že drobná žena, našlapující v&#160;jeho stopách, nic nezaslechla. Pak se ten zvuk ozval znovu a&#160;žena řekla:</p>
			<p class="MLP_text ParaOverride-1">„To byl vlk.“</p>
			<p class="MLP_text ParaOverride-1">Merjad se zastavil.</p>
			<p class="MLP_text ParaOverride-1">„Tady ne. Možná liška, nebo spíš nějaký zatoulaný pes. Vesnice už bude nedaleko, ještě pár kroků a&#160;jsme u&#160;Kamenců.“</p>
			<p class="MLP_text ParaOverride-1">Žena už neřekla nic. Brodili se závějemi a&#160;naslouchali; zavytí se ozvalo ještě jednou, ale zdálo se, že z&#160;větší dálky; muž si nebyl jist, zda to tentokrát nebylo jen zahučení větru v&#160;úbočí lesa. Šli o&#160;poznání rychleji, i&#160;když se stále ještě bořili.</p>
			<p class="MLP_text ParaOverride-1">Teď už se jim zdálo, že cesta je nekonečná, žena začala uvažovat, že nejspíš odbočili a&#160;možná teď bloudí v&#160;kruhu, ale hned tu myšlenku zase zahnala: údolí Varínky je musí dovést domů, i&#160;kdyby měli zavázané oči. A&#160;kdyby sešli z&#160;cesty, museli by dřív nebo později dojít k&#160;lesům, a&#160;hlavně stoupat do svahů.</p>
			<p class="MLP_text ParaOverride-1">Ve chvíli, kdy to nejméně cekali, se před nimi v&#160;padajícím sněhu objevily dřevěné chalupy. Jak kráčeli se skloněnými hlavami, málem do nich narazili. Oddechli si.</p>
			<p class="MLP_text ParaOverride-1">„A&#160;jsme doma.“ řekl Merjad. „Už jsem myslel, že to nikdy neskončí.“</p>
			<p class="MLP_text ParaOverride-1">Prošli kolem mlýna, cítili ve vzduchu kouř a&#160;vůni bukového dřeva, známou vůni domova. Tu a&#160;tam prosvítalo z&#160;malých okének škvírami mezi mechem a&#160;hadry slabé nažloutlé světlo, ale ve většině chalup bylo tma. Před malou dřevěnicí u&#160;lávky se zastavili.</p>
			<p class="MLP_text ParaOverride-1">„Pojďte se na chvíli ohřát,“ řekl Merjad. „Nechcete zůstat přes noc? Nahoře bude plno sněhu.“</p>
			<p class="MLP_text ParaOverride-1">Muž s&#160;kožešinou v&#160;náručí se obrátil k&#160;ženě, ale ta řekla rozhodně: „Musím se postarat o&#160;děti.“</p>
			<p class="MLP_text ParaOverride-1">„Nějak už dojdeme,“ řekl muž. „Máme společnou cestu. A&#160;žena by doma trnula strachem, že se nám něco stalo. Raději půjdeme, než se docela zatmí.“</p>
			<p class="MLP_text ParaOverride-1">„Dobrá, nebudu vás zdržovat,“ řekl Merjad. „Přinesu aspoň nějakou kožešinu, aby tomu drobečkovi nebylo zima. Nahoře bude od Púpova pořádně foukat.“</p>
			<p class="MLP_text ParaOverride-1">Obrátil se a&#160;vešel do chalupy. Za malý okamžik byl zpátky a&#160;přehodil mužovi přes uzel cípatou kožešinu.</p>
			<p class="MLP_text ParaOverride-1">„Děkuju ti, Jakube,“ řekl muž. „A&#160;tobě taky, Barboro. Lepší kmotry jsem si ani nemohl přát.“</p>
			<p class="MLP_text ParaOverride-1">„To nic,“ řekl Merjad a&#160;mávl rukou. „Příště mi to oplatíš. Ani to nebude tak dlouho trvat.“</p>
			<p class="MLP_text ParaOverride-1">„Zejtra se u&#160;tebe zastavím,“ řekl muž. „Vrátím ti tu kožešinu“</p>
			<p class="MLP_text ParaOverride-1">„To nepospíchá. Jestli chcete jít, raději se nezdržujte. Na kopanice je to kus cesty.“</p>
			<p class="MLP_text ParaOverride-1">„Dobrou noc, Merjade,“ řekla žena.</p>
			<p class="MLP_text ParaOverride-1">Merjad pokývl hlavou a&#160;obrátil se k&#160;chalupě.</p>
			<p class="MLP_text ParaOverride-1">Muž a&#160;žena prošli kolem několika dalších chalup a&#160;znovu začali zapadat do závějí. Cesta nad zasněženým potokem mírně stoupala. Tma už byla téměř úplná a&#160;oba šli spíš po paměti, ale teď už si starosti nedělali; znali tu každý záhyb potoka, každý strom, nemohli zabloudit. Přešli malou lávku a&#160;odbočili doleva do svahu. Tady už nebyla po cestě ani stopa; stoupali přímo úbočím, muž vpředu, žena za ním. Místy zapadali až po pás, ale sníh byl zmrzlý a&#160;suchý. Občas minuli osamělý buk, ve tmě ho sotva viděli, ale slyšeli, jak větve skřípou a&#160;sténají v&#160;nárazech větru.</p>
			<p class="MLP_text ParaOverride-1">Stoupání teď bylo prudší a&#160;prudší. Muž se snažil ženě pomáhat, jak mohl. Viděl, že už jí sil rychle ubývá. Konečně stáli před dřevěnou chalupou, téměř se k&#160;ní doškrabali příkrým svahem. Žena se zastavila, prudce oddechovala a&#160;popadala dech, pak se usmála.</p>
			<p class="MLP_text ParaOverride-1">„Tak dobrou noc, sousede,“ řekla přátelsky. „A&#160;pozdravuj doma. Co malý, je v&#160;pořádku?“</p>
			<p class="MLP_text ParaOverride-1">V&#160;kožešinovém uzlu se místo odpovědi ozvalo slabé zavrnění.</p>
			<p class="MLP_text ParaOverride-1">„Pospěš si, už bude mít hlad,“ řekla žena. Obrátila se a&#160;zabouchala na dveře.</p>
			<p class="MLP_text ParaOverride-1">Muž kráčel dál. Jak byl sám, padala na něj únava z&#160;celé té dlouhé cesty. Ještě chvíli stoupal příkře do stráně, potom se svah zmírnil a&#160;muž šel téměř bez stoupání úbočím. Setmělo se už úplně, a&#160;jak opustil kryt prudkého svahu, vítr se do něj opřel s&#160;novou silou. Teď už to byla mrazivá vichřice, která brala dech; zavrávoral, ale sklonil se ještě víc a&#160;pomalu postupoval závějemi. Chumelenice stále houstla. Pak se někde docela blízko rozštěkal pes a&#160;muž si oddechl. Ovčí blánou, nataženou v&#160;malém okénku, prosvítalo slabé, sotva znatelné žluté světlo. Popaměti nahmatal dveře a&#160;otevřel.</p>
			<p class="MLP_text ParaOverride-1">Byl doma.</p>
			<p class="MLP_text ParaOverride-1">„Martine!“ ozvalo se z&#160;nízké lavice v&#160;rohu světnice. Pohublá žena vstala a&#160;položila mu ruce na ramena. Ve světnici bylo teplo, kouř štípal do očí, v&#160;peci praskala buková polena. Od širokého dřevěného stolu přiběhl chlapec a&#160;objal otci kolena. Vykřikl:</p>
			<p class="MLP_text ParaOverride-1">„Jsi studený, máš na kožichu rampouchy!“</p>
			<p class="MLP_text ParaOverride-1">Muž se usmál. Ve vousech měl led. Setřásl rychle z&#160;kožichu sníh.</p>
			<p class="MLP_text ParaOverride-1">„Už jsem se o&#160;vás bála,“ řekla žena. „Jak jste pořídili? Pokřtili ho? Donesli jste ho v&#160;pořádku?“</p>
			<p class="MLP_text ParaOverride-1">Muž pomalu položil kožešinový uzel na stůl a&#160;rozvázal cípy. V&#160;šátku ležel drobounký chlapec a&#160;spal. Sklonili se nad ním. Chlapec otevřel oči, chvíli mžoural do tváří nad sebou a&#160;pak se usmál.</p>
			<p class="MLP_text ParaOverride-1">„Jmenuje se Ďurko,“ řekl pyšně muž. „Juraj. Jak jsi to chtěla.“</p>
			<p class="MLP_text ParaOverride-1">Stáhl z&#160;ramenou kožešinu a&#160;odhodil ji na lavici. Ledové zmrazky slabě zazvonily. Muž se obrátil k&#160;peci, vytáhl z&#160;ohniště tenké polínko a&#160;sfoukl z&#160;něho drobné plamínky. Potom přistoupil ke dveřím a&#160;zuhelnatělým koncem dřeva napsal pomalu a&#160;těžce na rozpraskaný trám:</p>
			<p class="MLP_text ParaOverride-1">JURAJ JÁNOŠÍK&#160;– 1688.</p>
		</div>
</body>
</html>