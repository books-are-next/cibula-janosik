<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-23</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-23" xml:lang="cs-CZ">
		<div class="Z-kladn--textový-r-meček">
			<p id="_idParaDest-22" class="MLP_uroven2_kapitola ParaOverride-1">22</p>
			<p class="MLP_text_bez1radku ParaOverride-1">V&#160;Klenovecké krčmě bylo rušno. Na dubových lavicích podle srou­bených stěn seděli Klenovčané, chlapi i&#160;ženské, uprostřed se tancovalo, zpívali všichni. Z&#160;celé té vřavy vynikaly Mravcovy gajdy, vřeštěly a&#160;jásaly a&#160;zase jen tence a&#160;tklivě šeptaly, jako by chtěly vyloudit srdce z&#160;těla.</p>
			<p class="MLP_text ParaOverride-1">Jánošík tancoval s&#160;malou Klenovčankou, v&#160;rohu se kýval jako medvěd Huncaga, Plavček se celý večer nehnul ani na krok od černovlasé Mravcovy dcery. Mihl se tu i&#160;Koňúchův švagr. Jánošíka tady všichni znali už od loňské zimy, kdy pracoval jako pacholek u&#160;Kovalčíka, i&#160;z&#160;občasných návštěv, které byly vždycky spojeny s&#160;muzikou a&#160;veselím. Měli ho rádi a&#160;počítali ho vlastně už tak trochu mezi sebe.</p>
			<p class="MLP_text ParaOverride-1">Uprostřed divokého tance vyhodil Jánošík ke stropu náruč barevných pentlí a&#160;děvčata je se smíchem a&#160;výskotem chytala do rukou. Plavček se naklonil k&#160;rozesmáté Žofce.</p>
			<p class="MLP_text ParaOverride-1">„Žofko, když si mě vezmeš, dám ti takových pentlí, co jen budeš chtít. Dostaneš deset rifů pravé anglije a&#160;plný šátek peněz.“</p>
			<p class="MLP_text ParaOverride-1">Žofka se rozesmála.</p>
			<p class="MLP_text ParaOverride-1">„Já mám na vdávání ještě času dost. A&#160;kdepak bys to všechno vzal?“</p>
			<p class="MLP_text ParaOverride-1">„Vzal nevzal. Myslím to doopravdy.“</p>
			<p class="MLP_text ParaOverride-1">„Ty snad o&#160;ničem jiném ani mluvit neumíš. Když jsme tancovali zjara na Kokavě, taky jsi sliboval. Jenom toho sukna ti přes léto nějak přibylo. A&#160;tancuj pořádně, kymácíš se jako topol ve větru!“</p>
			<p class="MLP_text ParaOverride-1">Plavček jí ještě něco vemlouvavě šeptal, ale Žofka se jen smála, rozjařené hlasy a&#160;Mravcovy dudy přehlušily všechno.</p>
			<p class="MLP_text ParaOverride-1">Náhle se dveře rozletěly a&#160;zpěv poznenáhlu umlkal, jen gajdy chvíli mečely, jak z&#160;nich unikal poslední vzduch. Všechny hlavy se obrátily ke dveřím.</p>
			<p class="MLP_text ParaOverride-1">Stál tam vysoký, osmahlý hajduk, za ním se tlačili další.</p>
			<p class="MLP_text ParaOverride-1">Rozhlédl se, vesele se zasmál a&#160;popadl nejbližší děvče. Byla to zrovna Mravcova Žofka. Vytrhla se mu a&#160;už byla za zády obrovitého Plavčíka. Hajduci se nahrnuli do krčmy. Dlouhán se obrátil k&#160;Mravcovi.</p>
			<p class="MLP_text ParaOverride-1">„Tak zmáčkni ty gajdy!“</p>
			<p class="MLP_text ParaOverride-1">Gajdy slabě zakvikly, potom bylo zase ticho.</p>
			<p class="MLP_text ParaOverride-1">Jánošík se rychle rozhlédl. Huncaga byl v&#160;koutě nedaleko okna, Plavčík stál před Žofkou jako ochranná hráz.</p>
			<p class="MLP_text ParaOverride-1">„Tak bude to?“ zeptal se hajduk podrážděně.</p>
			<p class="MLP_text ParaOverride-1">Mravec stiskl dudy a&#160;pomalu se přiblížil k&#160;Jánošíkovi.</p>
			<p class="MLP_text ParaOverride-1">„To nejsou zdejší,“ řekl mu tiše. „To jsou hajduci ze Zvolena. Brousí tady na cestě mezi Hrachovem a&#160;Muráněm, hlídají a&#160;špehují po vsích a&#160;cestách, jestli se někdo zase nepaktuje. Moc naší vrchnosti nevěří.“</p>
			<p class="MLP_text ParaOverride-1">„Víš jistě, že nejsou z&#160;Liptova?“</p>
			<p class="MLP_text ParaOverride-1">„Určitě. Už jsem je tu viděl víckrát.“</p>
			<p class="MLP_text ParaOverride-1">Stiskl prudce měch a&#160;dudy se rozječely. Začal zpívat, ale přidalo se jen několik málo hlasů a&#160;ty zas brzy zmlkly. Klenovčané stáli podle stěn a&#160;mlčky pozorovali hajduky, kteří se začali točit uprostřed krčmy.</p>
			<p class="MLP_text ParaOverride-1">„Tak co je s&#160;vámi?“ rozčiloval se dlouhán. „Zamrzly vám hlasy v&#160;krku, nebo vám zdřevěněly jazyky?“</p>
			<p class="MLP_text ParaOverride-1">Nikdo mu neodpověděl. Hajduk se dopálil a&#160;přestal tancovat.</p>
			<p class="MLP_text ParaOverride-1">„Přišli jsme pokojně a&#160;klidně. Je snad krčma pro všechny malá?“</p>
			<p class="MLP_text ParaOverride-1">„Už to tak vypadá,“ poznamenal někdo v&#160;houfu u&#160;pece.</p>
			<p class="MLP_text ParaOverride-1">Hajduk se vztekle otočil.</p>
			<p class="MLP_text ParaOverride-1">„Kdo to řekl?“</p>
			<p class="MLP_text ParaOverride-1">Tváře proti němu se ani nepohnuly.</p>
			<p class="MLP_text ParaOverride-1">„Dobrá,“ přikývl hajduk. „Když vám není do tance, nemáte v&#160;krčmě co pohledávat. My si tady stačíme s&#160;gajdošíkem sami.“</p>
			<p class="MLP_text ParaOverride-1">Ženské se začaly nenápadně tlačit ke dveřím, ale chlapi stáli, jako by vrostli do země.</p>
			<p class="MLP_text ParaOverride-1">„Tak bude to?“ zařval dlouhán.</p>
			<p class="MLP_text ParaOverride-1">„Přestaň křičet,“ řekl Jánošík a&#160;postavil se proti němu. „Sešli jsme se tady při gajdách a&#160;docela se nám tu líbí. Jenomže vidíš sám, že se tady všichni nesrovnáme.“</p>
			<p class="MLP_text ParaOverride-1">„Co tím chceš říct?“ zeptal se hajduk a&#160;v&#160;očích mu zablesklo.</p>
			<p class="MLP_text ParaOverride-1">„Nic víc, než co jsi řekl sám. Krčma je malá a&#160;je nám tu těsno.“</p>
			<p class="MLP_text ParaOverride-1">„Nikdo tě tady nedrží. Vypadni!“</p>
			<p class="MLP_text ParaOverride-1">Natáhl ruku a&#160;strhl Žofku k&#160;sobě. Kotouč stuh a&#160;pentliček se rozletěl po podlaze. Hajduk je odkopl.</p>
			<p class="MLP_text ParaOverride-1">„Počkej,“ řekl Jánošík a&#160;odstrčil Žofku stranou. „Co kdybys vypadl ty? A&#160;hodně rychle?“</p>
			<p class="MLP_text ParaOverride-1">Hajduk pobledl ve tváři a&#160;vrhl se kupředu. Jako by narazil do stromu nebo na skálu, v&#160;mžiku ležel na podlaze na opačném konci krčmy. Ohromeně pohlédl na Jánošíka, který stál rozkročen uprostřed šenku a&#160;ani se nehnul.</p>
			<p class="MLP_text ParaOverride-1">„Za tohle mi zaplatíš,“ řekl hajduk a&#160;pomalu vstával. Pak náhle zařval: „Chlapi, na něj!“</p>
			<p class="MLP_text ParaOverride-1">Sesypali se na Jánošíka jako hejno vos, pověsili se mu na ramena a&#160;na ruce. Setřásl je jediným pohybem, ale zaútočili znovu. Několik jich srazil, popadl toho nejbližšího, zdvihl ho za nohy a&#160;roztočil ho kolem sebe v&#160;jediném vířivém kruhu. Hajduci padali, couvali ke stěnám.</p>
			<p class="MLP_text ParaOverride-1">Nastala vřava, Klenovčané se vrhli na hajduky, ženské křičely, snažily se proniknout ke dveřím a&#160;ztratit se venku ve tmě. Plavček popadl Žofku, rychle ji vystrčil ze dveří, obrátil se a&#160;skočil ke svému kapitánovi, aby mu pomohl. Mravec položil opatrně dudy pod dubovou lavici a&#160;pustil se do hajduků.</p>
			<p class="MLP_text ParaOverride-1">„Vzdejte se!“ ozvalo se od dveří. „Vzdejte se, nebo budeme střílet!“</p>
			<p class="MLP_text ParaOverride-1">Stáli tam další hajduci s&#160;karabinami. V&#160;oknech se ježily pušky.</p>
			<p class="MLP_text ParaOverride-1">„Nestřílet!“ vykřikl komandant. „Toho chci živého!“</p>
			<p class="MLP_text ParaOverride-1">„Tak si pro mě pojď,“ zvolal Jánošík. Komandant udělal několik kroků, potom se zastavil. Rozhlédl se a&#160;zařval, až mu žíly na čele naběhly:</p>
			<p class="MLP_text ParaOverride-1">„Co stojíte jako baby?“</p>
			<p class="MLP_text ParaOverride-1">V&#160;tom okamžiku Jánošík skočil kupředu, sevřel kapitána a&#160;prudce jím smýkl, chtěl ho nastavit před sebe jako štít. Ale nohy se mu zapletly do pentlí a&#160;stuh, kterými byla podlaha jako posetá, uklouzl a&#160;upadl. Ve chvilce zmizel pod horou zmítajících se těl.</p>
			<p class="MLP_text ParaOverride-1">Ještě bojoval, ale proti té záplavě byl na zemi bezmocný. Svázali mu ruce i&#160;nohy.</p>
			<p class="MLP_text ParaOverride-1">„A&#160;teď do komory s&#160;ním!“ zavelel komandant. „A&#160;ráno na hrachovský zámek do arestu!“</p>
			<p class="MLP_text ParaOverride-1">Shýbl se, zdvihl hrst barevných pentlí a&#160;zastrčil si je na prsa za roztržený kabát.</p>
			<p class="MLP_text ParaOverride-1">Jánošík se rychle podíval kolem sebe. Pod lavicí ležel zkrvavený Huncaga, oči měl zavřené a&#160;nehýbal se. U&#160;dveří stál Koňúchův švagr a&#160;na rukou i&#160;na nohou měl pouta. Plavčíka nikde neviděl.</p>
			<p class="MLP_text ParaOverride-1">Hodili oba spoutané zajatce do komory a&#160;k&#160;otevřeným dveřím postavili dva strážné s&#160;karabinami.</p>
			<p class="MLP_text ParaOverride-1">Za svítání je přehodili přes koně a&#160;rozjeli se cvalem k&#160;jihu, cestou ke Hrachovu. Slunce ještě ani nevyšlo, a&#160;za Jánošíkem zaduněly těžké dubové dveře vězení. Klenovčana zamkli do druhého sklepa.</p>
			<p class="MLP_text ParaOverride-1">Jánošík se rozhlédl. Malé okénko u&#160;stropu propouštělo jen slabý šerý přísvit, tudy se uniknout nedalo. Za dveřmi slyšel občas kroky strážce. Na zdi visely řetězy, po udupané a&#160;vlhké podlaze ležela zatuchlá roztroušená sláma. Vzpomněl si na Uhorčíka, na bytčanský zámek. Uhorčík byl tenkrát i&#160;v&#160;řetězech veselý, nedal se zlomit. Určitě nepřestal tehdy ani na chvíli věřit, že se dostane zase na svobodu.</p>
			<p class="MLP_text ParaOverride-1">K&#160;polednímu se otevřely dveře, strážný mu přinesl vodu a&#160;napůl plesnivou placku z&#160;ovesné mouky. Byl to starší, hubený člověk, Jánošík se snažil zapříst s&#160;ním rozhovor, ale strážný mlčel; neodpověděl ani jedním slovem, čekal u&#160;dveří, potom vzal prázdný džbán a&#160;odešel.</p>
			<p class="MLP_text ParaOverride-1">Jánošík si lámal hlavu, co se vlastně stalo. Byla to jen bitka se zvolenskými hajduky? Pak by to nemuselo být tak zlé, vyřídilo by se to několika dny vězení. Ale mohou se dopátrat, koho vlastně zlapali, a&#160;pak bude zle, doopravdy zle. Nebo to zjistí nějakou náhodou, která se nikdy nedá vyloučit. Všiml si v&#160;krčmě, že komandant zvolenských hajduků zvedl z&#160;podlahy barevné stužky a&#160;pentle, které vzali Bystričanům. Tam číhalo nebezpečí, mohli něco vědět o&#160;přepadu vozů v&#160;Kremnických horách, ze Zvolena není do Bystrice tak daleko.</p>
			<p class="MLP_text ParaOverride-1">A&#160;co je s&#160;Huncagou? Naposled ho viděl ležet v&#160;krvi pod lavicí v&#160;klenovecké krčmě, ale z&#160;toho se Huncag jistě vylíže, má hlavu jako z&#160;dubového dřeva. Do Hrachova ho neodvezli. Snad se dostal na svobodu a&#160;varoval ostatní na lazech. Plavčíka taky nechytili. Viděl ho, jak bojuje po boku, pak přišlo to nešťastné uklouznutí, poslední zoufalý zápas, a&#160;potom už Plavčíka nespatřil. Určitě se aspoň jeden zachránil a&#160;teď už to jistě ví celý regiment. Ale co dělá? Zdi vězení vypadaly pevně, odtud ho nedostanou. Možná že ho hajduci převezou na Liptov nebo na Trenčínsko, pak by snad byla naděje. Někde v&#160;horách na úzké lesní cestě… Ale povezou ho pod karabinami, svázaného, těžko jim unikne.</p>
			<p class="MLP_text ParaOverride-1">Zaplašil chmurné myšlenky. A&#160;co Uhorčík? To je největší naděje. Jistě se ze všeho nejdřív spojí se svou bývalou družinou. Ale co může podniknout? Co by udělal on sám na jeho místě?</p>
			<p class="MLP_text ParaOverride-1">Lámal si hlavu, div se mu nerozskočila. Nic ho nenapadlo.</p>
			<p class="MLP_text ParaOverride-1">Dny pomalu ubíhaly. Už dávno se přehoupla polovina října. V&#160;noci bylo ve vězení chladno a&#160;vlhko. Vzpomínal na večery v&#160;horách, nejednou už poletoval první sníh a&#160;voda mrzla v&#160;kalužích mezi kameny, ale u&#160;ohně bylo teplo a&#160;veselo.</p>
			<p class="MLP_text ParaOverride-1">Kde udělal chybu? Možná ty barevné pasomany. Ale Bystrica je přece daleko, na Malohontu ho všichni považují za dědinčana s&#160;trochu toulavou krví, jistě nikdo ani netuší, jak je to doopravdy. Ale co když přece jen, náhodou…</p>
			<p class="MLP_text ParaOverride-1">Znovu si vzpomněl na Uhorčíka. Co asi teď dělá?</p>
			<p class="MLP_text ParaOverride-1">Neztrácel naději, jenom čekal a&#160;čekal, aby byl připraven, až přijde pravá chvíle, až se ukáže sebemenší příležitost.</p>
			<p class="MLP_text ParaOverride-1">Strážný nemluvil, neodpovídal na otázky, jako by ani promluvit neuměl. Třeba mu někdo přikázal, aby mlčel, napadlo Jánošíka. Určitě mu to přikázali. Ale proč? Proč by si nemohl promluvit s&#160;člověkem, který se pustil do bitky s&#160;hajduky? A&#160;ke všemu ještě s&#160;hajduky jiné župy? A&#160;co když to nebyli zvolenští hajduci, co když to byla stoliční bandérie z&#160;Liptova, která pronásledovala zbojníky daleko za hranicemi Liptova? Hledali přece i&#160;na Kysucích a&#160;na Trenčínsku; ale Malohont je dál, mnohem dál, a&#160;nikdo tu neměl ani potuchy, že se tu skrývá. Spíš ho budou hledat někde na horních Kysucích, možná i&#160;ve Slezsku, na Polské…</p>
			<p class="MLP_text ParaOverride-1">Nakonec pochopil, že to jsou stejně všechno jen dohady a&#160;že mu nezbývá než čekat. Čekal a&#160;naslouchal, jak v&#160;noci venku za okénkem crčí déšť, podzimní déšť. Vzpomněl si znovu na hory. Na vrchy nad Vrátnou, na Púpov. Na domov.</p>
			<p class="MLP_text ParaOverride-1">Jednoho dne zrána se zase otevřely dveře a&#160;vešel strážný. Tentokrát nenesl vodu ani jídlo. Podíval se na vězně a&#160;řekl:</p>
			<p class="MLP_text ParaOverride-1">„Vstaň a&#160;pojď se mnou.“</p>
			<p class="MLP_text ParaOverride-1">Jánošík vstal. Strážný mu odemkl řetězy na nohou.</p>
			<p class="MLP_text ParaOverride-1">„Chce s&#160;tebou mluvit sám urozený pan vicišpán.“</p>
			<p class="MLP_text ParaOverride-1">Vyšli z&#160;věznice, strážný ho vedl zšeřelou chodbou a&#160;pak po několika kamenných schodech vzhůru. Za okny viděl Jánošík žluté a&#160;červené listy v&#160;korunách stromů.</p>
			<p class="MLP_text ParaOverride-1">Strážný zaklepal na dubové dveře a&#160;čekal. Uvnitř se ozval nesrozumitelný hlas, strážný otevřel a&#160;postrčil vězně před sebou.</p>
			<p class="MLP_text ParaOverride-1">Jánošík vešel a&#160;zastavil se. V&#160;první chvíli ho oslepila záplava světla. Na stěnách se leskla zrcadla, z&#160;velikých obrazů na něj shlížely tváře neznámých mužů a&#160;žen. Za stolem u&#160;okna seděl drobný muž s&#160;mohutným černým knírem, na hlavě měl paruku. Chvíli si zvědavě prohlížel příchozího.</p>
			<p class="MLP_text ParaOverride-1">Pak se usmál a&#160;pokýval hlavou, jako by byl spokojen výsledkem své prohlídky.</p>
			<p class="MLP_text ParaOverride-1">„Ty jsi Juraj Jánošík?“</p>
			<p class="MLP_text ParaOverride-1">Jánošík rychle uvažoval. Pak řekl krátce:</p>
			<p class="MLP_text ParaOverride-1">„Ano, pane.“</p>
			<p class="MLP_text ParaOverride-1">Muž za stolem se maličko usmál.</p>
			<p class="MLP_text ParaOverride-1">„Vyprávěli mi, jak jsi zatočil se zvolenskými hajduky v&#160;Klenovci.“ Hlas měl hluboký, u&#160;tak drobného člověka to znělo nečekaně. Jánošík mlčel.</p>
			<p class="MLP_text ParaOverride-1">„Prý jsi při tom prokázal jistou statečnost.“ Vicišpán si změřil Jánošikovu vysokou postavu a&#160;znovu spokojeně přikývl.</p>
			<p class="MLP_text ParaOverride-1">„Máš moje uznání. Pletou se tady už příliš dlouho.“</p>
			<p class="MLP_text ParaOverride-1">Chvíli si pohrával s&#160;papíry na stole, pak znovu zdvihl hlavu a&#160;řekl:</p>
			<p class="MLP_text ParaOverride-1">„Byl bych tě už dávno propustil, ale bylo tu nějaké udání.“</p>
			<p class="MLP_text ParaOverride-1">„Udání? A&#160;na mne?“ zeptal se Jánošík.</p>
			<p class="MLP_text ParaOverride-1">„Na tebe. Přepadl jsi vozy Bystričanů v&#160;Kremnických horách a&#160;vzal jsi jim zboží. Kabátce, stuhy, sukno a&#160;tak různě.“</p>
			<p class="MLP_text ParaOverride-1">Díval se pozorně na Jánošíka. Jánošík mlčel. Tohle vypadalo špatně.</p>
			<p class="MLP_text ParaOverride-1">„Komandant zvolenských hajduků to tvrdil. A&#160;doložil to i&#160;touhle stuhou.“</p>
			<p class="MLP_text ParaOverride-1">Hodil před sebe na stůl klubko červených a&#160;modrých pentlí.</p>
			<p class="MLP_text ParaOverride-1">Tak přece, blesklo Jánošíkovi hlavou. Proto je sebral v&#160;krčmě!</p>
			<p class="MLP_text ParaOverride-1">„Ale měl jsi štěstí,“ pokračoval vicišpán. „Primo: občané Klenovce a&#160;Kokavy tě znají víc než rok jako řádného a&#160;pracovitého člověka. Sekundo: všichni dosvědčili, že v&#160;době onoho zločinu jsi byl tady v&#160;Klenovci. Zejména to prokázal jistý Martin Mravec a&#160;toho známe jako muže poctivého. Tertio&#160;– přesně na tom místě, kde přepadli ty Bystričany, oloupili před několika dny dalšího kupce. Přesněji řečeno kupeckou vdovu, jakousi Párvičku. A&#160;to vím z&#160;bezpečných pramenů. V&#160;té době jsi byl ve vězení. Takže jsi volný.“</p>
			<p class="MLP_text ParaOverride-1">Jánošík se nadechl.</p>
			<p class="MLP_text ParaOverride-1">„Věděl jsem, že to tak dopadne, Vaše Milosti.“</p>
			<p class="MLP_text ParaOverride-1">„Ještě něco,“ dodal vicišpán. „Vyprávěl jsem o&#160;té bitce svému amicenkovi, správci muráňského hradu, a&#160;jeho krásné ženě. Byli velmi potěšeni, a&#160;zejména paní komandantce způsobilo to vyprávění nemalou kratochvíli.“</p>
			<p class="MLP_text ParaOverride-1">Usmál se a&#160;znovu se zahleděl do papírů před sebou. Pak pokračoval:</p>
			<p class="MLP_text ParaOverride-1">„Mám pro tebe návrh. Nechceš vstoupit ke mně do služby? Mohl bys komandovat moje hajduky.“</p>
			<p class="MLP_text ParaOverride-1">„To je jistě lákavá nabídka,“ řekl pomalu Jánošík, „ale já jsem valach a&#160;přivykl jsem životu na horách. Musím se zase vrátit ke svým.“</p>
			<p class="MLP_text ParaOverride-1">„Jak myslíš. Kdyby sis to rozmyslil, přijď za mnou. Ale dlouho čekat nebudu. Můžeš jít.“</p>
			<p class="MLP_text ParaOverride-1">Jánošík se uklonil. „Kdybych si to rozmyslil, přijdu.“</p>
			<p class="MLP_text ParaOverride-1">Vicišpán blahosklonně přikývl.</p>
			<p class="MLP_text ParaOverride-1">„A&#160;teď se běž dát do pořádku, vypadáš jako zbojník!“</p>
			<p class="MLP_text ParaOverride-1">Zasmál se, jako by se mu podařil dobrý šprým. To už byl Jánošík na chodbě.</p>
			<p class="MLP_text ParaOverride-1">Před zámeckou bránou se zhluboka nadechl čerstvého vzduchu. Rozhlédl se, po obloze pluly řídké mraky, mezi nimi se modralo hluboké nebe. Od bukového lesa přinesl závan větru vlhkou vůni. Jánošík rozpřáhl ruce, zaklonil hlavu a&#160;zavýskl si.</p>
			<p class="MLP_text ParaOverride-1">Potom se rozběhl proti proudu řeky do lesů ke Klenovci.</p>
			<p class="MLP_text ParaOverride-1">Obešel vesnici a&#160;za prvního soumraku vklouzl do Mravcovy chalupy. Objali se jako tenkrát, když Uhorčík vystoupil z&#160;houštin nad Terchovou.</p>
			<p class="MLP_text ParaOverride-1">Žofka se vrhla Jánošíkovi kolem krku, Mravcová si utírala oči.</p>
			<p class="MLP_text ParaOverride-1">Jánošík vyprávěl. Mravcová řekla:</p>
			<p class="MLP_text ParaOverride-1">„Poslouchej, Juraji, co je to za toho dlouhého, co se pořád točí kolem naší Žofky? Vidím to dost nerada.“</p>
			<p class="MLP_text ParaOverride-1">„Plavček? To je dobrý člověk. A&#160;jak ty, Žofko? Tobě se líbí?“</p>
			<p class="MLP_text ParaOverride-1">Žofka sklopila oči.</p>
			<p class="MLP_text ParaOverride-1">„Líbí nelíbí,“ řekla rázně Mravcová. „Toulavé ženichy nemám ráda. Sliboval, sliboval, a&#160;už je zase někde za horama.“</p>
			<p class="MLP_text ParaOverride-1">„Dobrá, já mu domluvím, jestli ho potkám.“</p>
			<p class="MLP_text ParaOverride-1">Chvíli ještě poseděli. Konečně byl Jánošík s&#160;Uhorčíkem zase o&#160;samotě.</p>
			<p class="MLP_text ParaOverride-1">„Tak co se to vlastně stalo?“ zeptal se dychtivě svého kamaráda.</p>
			<p class="MLP_text ParaOverride-1">„Co by,“ řekl Uhorčík a&#160;šklebil se od ucha k&#160;uchu. „Ti ze Zvolena hned potom odtáhli. Přinesl jsem oficírům na Hrachově sedm hruď sýra a&#160;vicišpánovi pět liščích kůží. To pomohlo.“</p>
			<p class="MLP_text ParaOverride-1">Jánošík se rozesmál.</p>
			<p class="MLP_text ParaOverride-1">„Ty jsi pořád stejný!“</p>
			<p class="MLP_text ParaOverride-1">Pak si vzpomněl na to, co říkal vicišpán.</p>
			<p class="MLP_text ParaOverride-1">„A&#160;nevíš náhodou taky něco o&#160;muráňské paní komandantce?“</p>
			<p class="MLP_text ParaOverride-1">Uhorčík pokrčil rameny.</p>
			<p class="MLP_text ParaOverride-1">„Náhodou vím. Byla zrovna tou dobou se svým mužem na Hrachově. On je správcem muráňského hradu a&#160;kamarádí se s&#160;naším vicišpánem. Tak jsem jí dal pěkný pasoman, celé kolo krásných stuh, stříbrem vyšívaných. A&#160;řekl jsem, že je to dárek od tebe. Náramně se jí líbily.“</p>
			<p class="MLP_text ParaOverride-1">Jánošík se vylekal.</p>
			<p class="MLP_text ParaOverride-1">„Stuhy? Ty, co jsem přivezl?“</p>
			<p class="MLP_text ParaOverride-1">„Ale kdepak! Tak chytrý jsem taky. Myslíš snad, že jim dám do rukou důkazy proti tobě? Měl jsem je tady ve stodole. Ještě od pana Šipoše, pamatuješ?“</p>
			<p class="MLP_text ParaOverride-1">Chvíli vzpomínali na Stoligu a&#160;na krejčího Martínka.</p>
			<p class="MLP_text ParaOverride-1">„A&#160;co to bylo v&#160;těch Kremnických horách?“ zeptal se Jánošík. „Vicišpán mi říkal, že tam přepadli nějakou bystrickou vdovu. Jmenovala se Párnička, nebo tak nějak. Dost mi to pomohlo.“</p>
			<p class="MLP_text ParaOverride-1">„To byl Huncaga s&#160;Plavčíkem,“ přikývl Uhorčík.</p>
			<p class="MLP_text ParaOverride-1">„Jak to, Huncaga? A&#160;jak se to tady dozvěděli?“</p>
			<p class="MLP_text ParaOverride-1">„Povídám ti přece, že Huncaga tu zprávu přinesl a&#160;hned ji za tepla roztrousil po Klenovci.“</p>
			<p class="MLP_text ParaOverride-1">„Takže nikdo nikoho nepřepadl? Dobře jste si to vymyslili!“</p>
			<p class="MLP_text ParaOverride-1">„Nic jsme si nevymyslili,“ řekl Uhorčík. „Huncaga tam opravdu byl a&#160;Plavčík taky. Chtěli, aby v&#160;tom nikdo nenašel ani chybičku. Doopravdy tu vdovu přepadli.“</p>
			<p class="MLP_text ParaOverride-1">Znovu se rozesmáli.</p>
			<p class="MLP_text ParaOverride-1">„A&#160;co je s&#160;kamarády?“ zeptal se Jánošík. „Kde jsou?“</p>
			<p class="MLP_text ParaOverride-1">„Čekají tě na Polhoře. A&#160;už se nemůžou dočkat.“</p>
			<p class="MLP_text ParaOverride-1">„Já taky ne,“ řekl Jánošík. „Hned ráno se za nimi vydám.“</p>
			<p class="MLP_text ParaOverride-1">Uhorčík zvážněl.</p>
			<p class="MLP_text ParaOverride-1">„Poslouchej, něco ti řeknu. Měl bys na nějaký čas zmizet. Jednou se to povedlo, ale podruhé to může být horší. Ne že bych se bál. Ale čert nikdy nespí. Náhodou někdo přinese zprávu z&#160;Liptova o&#160;kapitánovi horních chlapců Jánošíkovi, nebo se tam nahoře doslechnou, že byl Jánošík v&#160;hrachovském vězení, a&#160;bude zle. Rozumíš mi?“</p>
			<p class="MLP_text ParaOverride-1">„Rozumím. Myslíš na Kysuce?“</p>
			<p class="MLP_text ParaOverride-1">„Nemusíš hned tak daleko. Hóvaldy docela stačí. A&#160;nezapomeň, že z&#160;Královy hole je to do Klenovce jen skok. Vždycky tě budu rád vidět. Na zimu přijď určitě.“</p>
			<p class="MLP_text ParaOverride-1">„Vyrazím hned ráno,“ řekl Jánošík.</p>
			<p class="MLP_text ParaOverride-1">„Zavolám ženu a&#160;dceru,“ řekl Uhorčík, „ať si ještě trochu popovídáme.“</p>
			<p class="MLP_text ParaOverride-1">„Na povídání není čas,“ usmál se Jánošík.</p>
			<p class="MLP_text ParaOverride-1">„Ty chceš jít už teď? Na noc? To se budeš trmácet potmě až do Polhory?“</p>
			<p class="MLP_text ParaOverride-1">„Kdo mluví o&#160;Polhoře,“ rozesmál se Jánošík. „Seber gajdy a&#160;do krčmy! Musíme dokončit ten večer, co jsme ho tak pěkně začali!“</p>
		</div>
</body>
</html>