<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-20" xml:lang="cs-CZ">
		<div class="Z-kladn--textový-r-meček">
			<p id="_idParaDest-19" class="MLP_uroven2_kapitola ParaOverride-1">19</p>
			<p class="MLP_text_bez1radku ParaOverride-1">Byl <a id="_idTextAnchor006"></a>žhavý letní den uprostřed srpna. Na zámku jeho milosti Jana Jakuba Löwenburga v&#160;Tepličce zasedal vrchnostenský soud. Za dlouhým stolem v&#160;čele síně se potilo několik mužů v&#160;bílých parukách. Uprostřed soudce, přizvaný až z&#160;Trenčína, po jeho boku žalobce, samotný hrabě Jan Jakub Löwenburg, z&#160;druhé strany obhájce, vybraný osobně zeměpánem z&#160;řad zámeckých úředníků, a&#160;písař. Na lavici před stolem seděl terchovský rychtář Chalupka, vedle něho Adam Dykoš a&#160;druhý terchovský radní. Za nimi krčmář Rajčan, Jakub Merjad a&#160;mlynář. Až na samém konci síně sledovali jednání rychtářové všech obcí strečňanského panství. Podle stěn stáli hajduci.</p>
			<p class="MLP_text ParaOverride-1">Soud svolaný Janem Jakubem Löwenburgem projednával na základě oznámení drába Imricha Medveckého Löwenburgovu žalobu proti rychtáři, radním a&#160;dalším obyvatelům Terchové.</p>
			<p class="MLP_text ParaOverride-1">V&#160;síni bylo horko. Soud zasedal od rána a&#160;teď už se pomalu blížilo poledne. Do oken se opíralo srpnové slunce.</p>
			<p class="MLP_text ParaOverride-1">Právě mluvil žalobce, Jeho Milost Jan Jakub Löwenburg. Bylo mu nepohodlně, zpod bílé paruky mu stékal na čelo pot. Přísným pohledem sledoval tváře obžalovaných a&#160;zmocňoval se ho stále větší hněv. Terchovští naslouchali pozorně, třebaže nerozuměli ani jedinému slovu, seděli nehybně jako sochy, ale v&#160;jejich očích viděl všechno jiné než pokoru a&#160;strach. Zdálo se mu, že je v&#160;nich jen špatně ukrývaná nenávist, a&#160;některé ty odbojné, vzpurné tváře ji neukrývaly vůbec, ba ani se o&#160;to nesnažily.</p>
			<p class="MLP_text ParaOverride-1">„Na základě předložených důkazů je nezvratně a&#160;bez pochybností dokázáno,“ prohlásil Löwenburg, „že obyvatelé obce Terchová udržují zakázané a&#160;nedovolené styky se zbojníky, s&#160;těmi zločinci a&#160;mordýři.“</p>
			<p class="MLP_text ParaOverride-1">Dokázáno není vůbec nic, pomyslil si soudce. A&#160;jediný svědek, ten dráb, se při své výpovědi jen zesměšnil. Dobrá, viděl zbojníka v&#160;lese na okraji obce. Koho tím chce usvědčit?</p>
			<p class="MLP_text ParaOverride-1">Löwenburg pokračoval.</p>
			<p class="MLP_text ParaOverride-1">„Již několikrát byli obyvatelé Terchové ve vší přísnosti napomenuti, aby se napravili. Ba dokonce i&#160;rychtář, který má být nejvěrnějším služebníkem vrchnosti, musel být uzamčen do temnice a&#160;jeho radní právě tak.“</p>
			<p class="MLP_text ParaOverride-1">To je sice pravda, uvažoval soudce, jenomže to znamená, že rychtářovi ani jeho radním zřejmě nic nedokázali. Kdyby měl hrabě důkazy, určitě by z&#160;toho tak lacino nevyšli. Znovu se zaposlouchal do slov žalobce.</p>
			<p class="MLP_text ParaOverride-1">„Všichni uvedení nadále dávají za noci zločincům potravu, ukrývají je v&#160;chalupách a&#160;poskytují jim přístřeší. Tajně se spolčují se zbojníky a&#160;všemožně je podporují, ačkoli byli upozorněni, že je povinností každého, aby takovou osobu zajal a&#160;odevzdal panskému soudu k&#160;nejpřísnějšímu potrestání, či aspoň to bez prodlení oznámil. Avšak nestalo se tak ani jednou, ani v&#160;jednom jediném případě!“</p>
			<p class="MLP_text ParaOverride-1">Löwenburg zvedl hlavu a&#160;výhružně pohlédl na obžalované.</p>
			<p class="MLP_text ParaOverride-1">Tohle všechno je jistě nesporná skutečnost, přemýšlel soudce, ale takové je to všude. Všude je ukrývají, na salaších i&#160;v&#160;chalupách, nosí jim do hor jídlo a&#160;určitě i&#160;zbraně. Ale co s&#160;tím, když nikoho nepřistihnou? To nebylo od Löwenburga zrovna moc chytré, vlastně tak nepřímo přiznal, že nemá jediný důkaz.</p>
			<p class="MLP_text ParaOverride-1">Löwenburg zvýšil hlas.</p>
			<p class="MLP_text ParaOverride-1">„Kde jsou příčiny takové zlotřilosti a&#160;neposlušnosti? Jistě v&#160;surovosti kurucké vojny, jež naváděla k&#160;všeobecné zatvrzelosti a&#160;rozesela všude semeno nevraživosti proti vrchnostem, ustanoveným bohem a&#160;císařem na pomstu zločincům a&#160;dobrým ke chvále. Ale těch příčin je víc. Obyvatelé obce Terchová mají daleko do kostela, nikdo je nevyzývá k&#160;pokoře a&#160;oddanosti do vůle boží. Proto si vyslou­žili pověst lotrů, vzpurníků a&#160;zabijáků. Je nejvyšší čas, aby všichni vzdorovití byli příkladně potrestáni, aby byli vymrskáni z&#160;obcí jako škůdci a&#160;rozsévači koukolu!“</p>
			<p class="MLP_text ParaOverride-1">Tady už hrabě ujel pořádně, pomyslil si škodolibě soudce. Jistě, je o&#160;něm všeobecně známo, že je to člověk převelice zbožný, v&#160;Ružomberku dokonce založil piaristický klášter. Ale proč do své řeči zapletl i&#160;tu zmínku o&#160;kostele? To je spíš argument pro obhájce! Šikovný obhájce by toho mohl dokonale využít. Přinejmenším by mohl říct, ať tedy hrabě Terchovanům kostel postaví, a&#160;bude pokoj. A&#160;že mají ti zlotřilci pověst lotrů? To určitě mají, a&#160;právem, lotrovství jim kouká z&#160;očí, jednomu jako druhému. Ale pověst jako právní argument?</p>
			<p class="MLP_text ParaOverride-1">Vytrhl se z&#160;úvah, hrabě Löwenburg zvýšil znovu hlas a&#160;končil:</p>
			<p class="MLP_text ParaOverride-1">„A&#160;těm, jimž tito neposlušní poddaní svou neřádností pomáhají, pravím: Skrýváte se a&#160;spáváte v&#160;lesích, ale jednou vám i&#160;lesy budou těsné, neboť vás tam navštíví spravedlnost!“</p>
			<p class="MLP_text ParaOverride-1">Löwenburg se rozhlédl po zámecké síni, posadil se a&#160;otřel si zpocené čelo hedvábným kapesníčkem.</p>
			<p class="MLP_text ParaOverride-1">To určitě slyšel v&#160;nějakém kázání, pomyslil si soudce. Ale jako myšlenka to není špatné, to si budu muset zapamatovat. I&#160;když tím hrabě dokonale popřel všechno, co tvrdil předtím. Vlastně teď přiznal, že se zbojníci neskrývají po chalupách, ale v&#160;lese. Jestlipak si to vůbec uvědomuje?</p>
			<p class="MLP_text ParaOverride-1">Usmál se přívětivě na Löwenburga a&#160;kývl na obhájce.</p>
			<p class="MLP_text ParaOverride-1">Obhájce povstal a&#160;důležitě si odkašlal. Vypadalo to na dlouhou řeč, ale mluvil jen krátce. Vyslovil letmé politování, že nebyly předloženy závažnější důkazy, hovořil o&#160;všeobecném úpadku mravů a&#160;o&#160;kuruckých vojnách téměř stejnými slovy jako Löwenburg. Občas vrhl nenápadný pohled k&#160;zeměpánovi, aby se přesvědčil, že ho ničím nepodráždil. Löwenburg se díval zamračeně před sebe a&#160;bez přestání se potil. Z&#160;jeho tváře se nedalo nic vyčíst.</p>
			<p class="MLP_text ParaOverride-1">Obhájce požádal o&#160;milost pro všechny obžalované a&#160;rychle skončil.</p>
			<p class="MLP_text ParaOverride-1">Rozumný člověk, pomyslil si soudce, teď už se to jistě neprotáhne. Urovnal si paruku a&#160;řekl přísně:</p>
			<p class="MLP_text ParaOverride-1">„Soud dává slovo obžalovaným, aby po předložených důkazech přiznali vinu. Obžalovaný Jane Chalupko, přiznáváš svou vinu?“</p>
			<p class="MLP_text ParaOverride-1">Chalupka vstal. Bylo to šedovlasý, vysoký stařec, ale stál rovně a&#160;díval se soudci zpříma do očí.</p>
			<p class="MLP_text ParaOverride-1">„Nejsem vinen. Terchované nejsou lotři a&#160;nikoho nezabili. U&#160;nás je chudý kraj, nejchudší na celém panství, a&#160;žije se nám těžko. Břemena, která na nás nakládáte, jsou nad naše síly. Kdyby Jeho Milost ráčila slevit robotní povinnosti a&#160;dávky, jistě by bylo i&#160;u&#160;nás v&#160;horách klidněji.“</p>
			<p class="MLP_text ParaOverride-1">Chtěl ještě mluvit dál, ale soudce ho zarazil.</p>
			<p class="MLP_text ParaOverride-1">„Stačí! Není v&#160;pravomoci tohoto soudu, aby rozhodoval o&#160;výši poddanských povinností.“</p>
			<p class="MLP_text ParaOverride-1">Koutkem oka se podíval na Löwenburga. Hrabě nakláněl hlavu ke svému úředníkovi, který mu překládal Chalupkova slova, a&#160;pomalu brunátněl ve tváři.</p>
			<p class="MLP_text ParaOverride-1">„Další,“ řekl spěšně soudce. „Radní obce Terchová, Adam Dykoš!“</p>
			<p class="MLP_text ParaOverride-1">Dykoš vstal.</p>
			<p class="MLP_text ParaOverride-1">„Obžalovaný Adame Dykoši, přiznáváš svou vinu?“</p>
			<p class="MLP_text ParaOverride-1">„Ničím jsem se neprovinil,“ řekl Dykoš. „A&#160;nikdo nedokázal, že u&#160;mne přespávali zbojníci. Hajduci mi několikrát prohlíželi celou chalupu, ale nikdy nic nenašli.“</p>
			<p class="MLP_text ParaOverride-1">Nečekal na odpověď a&#160;posadil se.</p>
			<p class="MLP_text ParaOverride-1">„Obžalovaný Martin Chvastek, mlynář v&#160;Terchové. Přiznáváš svou vinu?“</p>
			<p class="MLP_text ParaOverride-1">Mlynář povstal. Byl vysoký, rozložitý v&#160;ramenou.</p>
			<p class="MLP_text ParaOverride-1">„Jsem bez viny.“</p>
			<p class="MLP_text ParaOverride-1">Chtěl se posadit, ale soudce řekl rychle:</p>
			<p class="MLP_text ParaOverride-1">„Bez viny? A&#160;co to sedlo, které se našlo u&#160;tebe ve stodole? Soud prokázal beze všech pochyb, že patřilo ctihodnému Jánu Šipošovi, občanu žilinskému.“</p>
			<p class="MLP_text ParaOverride-1">„Stodola je na druhém břehu Varínky, na grapě. A&#160;nemám zdání, kdo ho tam dal. Kdybych o&#160;něm věděl, nenechal bych ho ve stodole, ale buď bych ho odevzdal, nebo bych ho dal do maštale. Někdo si ho tam ukryl tajně a&#160;bez mého vědomí. Ve mlejně se nic nenašlo, i&#160;když hajduci prohledali všechno od dachu až po mlejnici.“</p>
			<p class="MLP_text ParaOverride-1">Mazaný chlap, uznal v&#160;duchu soudce. Ale tak lacino z&#160;toho nevyjde.</p>
			<p class="MLP_text ParaOverride-1">„Radní Ján Cabadaj!“ Nečekal, až druhý radní vstane, a&#160;zeptal se:</p>
			<p class="MLP_text ParaOverride-1">„Cítíš se vinen?“</p>
			<p class="MLP_text ParaOverride-1">Radní se zdvihl.</p>
			<p class="MLP_text ParaOverride-1">„Nevím o&#160;žádné vině. Nic se u&#160;mne nenašlo. Někdo si na mě přimyslil pomluvy, aby mě očernil u&#160;Jeho hraběcí Milosti. A&#160;pomluvy nejsou důkaz.“</p>
			<p class="MLP_text ParaOverride-1">To nejsou, pomyslil si soudce. Ale tohle určitě nejsou pomluvy. Jenomže co s&#160;tím?</p>
			<p class="MLP_text ParaOverride-1">„Obžalovaný Ján Rajčan, krčmář v&#160;Terchové.“</p>
			<p class="MLP_text ParaOverride-1">Rajčan vstal.</p>
			<p class="MLP_text ParaOverride-1">„Přiznáváš vinu?“</p>
			<p class="MLP_text ParaOverride-1">„Nemám žádnou vinu,“ řekl Rajčan.</p>
			<p class="MLP_text ParaOverride-1">Soudce pokýval hlavou.</p>
			<p class="MLP_text ParaOverride-1">„Tak ty jsi taky bez viny. A&#160;jak nám vysvětlíš, že jsi hostil v&#160;krčmě celou tu tolvajskou bandu?“</p>
			<p class="MLP_text ParaOverride-1">Rajčan rozhodil rukama.</p>
			<p class="MLP_text ParaOverride-1">„Vaše Urozenosti,“ řekl pokorně, „co byste dělal, kdyby k&#160;vám do domu vtrhl houf chlapů, za pasem bambitky, a&#160;každý z&#160;nich s&#160;rameny, že se sotva vejde do dveří?“</p>
			<p class="MLP_text ParaOverride-1">Co bych dělal? uvažoval v&#160;duchu soudce. Asi nic. Nejspíš to, co jsi udělal ty. Jenomže ty jsi to dělal dobrovolně a&#160;rád. Ale to ti nikdo nedokáže.</p>
			<p class="MLP_text ParaOverride-1">„Otázky tady dávám já,“ řekl nahlas a&#160;zamračil se. „Proč jsi to aspoň neoznámil?“</p>
			<p class="MLP_text ParaOverride-1">„Jak jsem to mohl oznámit? Terchová je daleko, pane. Měl jsem nechat svou ženu a&#160;dceru Katri samotné v&#160;krčmě a&#160;běžet v&#160;noci do Tepličky? Stejně bych už přišel pozdě.“</p>
			<p class="MLP_text ParaOverride-1">„Proč jsi je vůbec pustil do krčmy?“</p>
			<p class="MLP_text ParaOverride-1">Rajčan se zatvářil udiveně.</p>
			<p class="MLP_text ParaOverride-1">„A&#160;co mi zbývalo, pane?“</p>
			<p class="MLP_text ParaOverride-1">„Měl ses bránit!“</p>
			<p class="MLP_text ParaOverride-1">„Já jsem krčmář, pane. Máme suchou daň, a&#160;tak jsem rád, když se někdo napije. Naliju každému, kdo přijde. Zvlášť když má za pasem bambitku. Nenaleju, zamknu krčmu&#160;– a&#160;ještě tu noc vyhořím. Hned za dědinou je les, pane. A&#160;hory kolem dokola. Já jsem jen obyčejný krčmář v&#160;panské hospodě. V&#160;hospodě Jeho Milosti.“</p>
			<p class="MLP_text ParaOverride-1">Zlotřilec, pomyslil si soudce. Ještě se posmívá.</p>
			<p class="MLP_text ParaOverride-1">„A&#160;co ten stříbrný pohár? Kde se u&#160;tebe vzal?“</p>
			<p class="MLP_text ParaOverride-1">„Dali ho mé ženě za útratu, pane.“</p>
			<p class="MLP_text ParaOverride-1">„Přiznáváš tedy, že se u&#160;tebe našel?“</p>
			<p class="MLP_text ParaOverride-1">„Neukrýval jsem ho. Byl v&#160;krčmě na stole, každému na očích.“</p>
			<p class="MLP_text ParaOverride-1">„Proč jsi ho neodevzdal?“</p>
			<p class="MLP_text ParaOverride-1">„Chtěl jsem, ale hajduci mi ho sebrali.“</p>
			<p class="MLP_text ParaOverride-1">„A&#160;jak to,“ zeptal se soudce, „že jsi ho nechal na stole? V&#160;takové dědině rabijácké, zlodějské?“</p>
			<p class="MLP_text ParaOverride-1">„Nejsme zloději, pane,“ ozval se Chalupka. „U&#160;nás jsou lidé poctiví.“</p>
			<p class="MLP_text ParaOverride-1">„Tebe se neptám, rychtáři! Odpovídá se jen na otázky!“</p>
			<p class="MLP_text ParaOverride-1">Zasmušile se podíval na krčmáře.</p>
			<p class="MLP_text ParaOverride-1">„Tak řekni, proč jsi nechal ten stříbrný pohár na stole?“</p>
			<p class="MLP_text ParaOverride-1">Rajčan chvíli přemýšlel.</p>
			<p class="MLP_text ParaOverride-1">„Napadlo mi, kdyby třeba přijela vrchnost, aby měla z&#160;čeho pít. U&#160;nás se pije jenom z&#160;hrnků.“</p>
			<p class="MLP_text ParaOverride-1">Soudce už neřekl nic. Vstal.</p>
			<p class="MLP_text ParaOverride-1">„Přerušuji soudní jednání. Zůstaňte v&#160;síni, soud rozhodne o&#160;rozsudku.“</p>
			<p class="MLP_text ParaOverride-1">Hrabě i&#160;obhájce vstali. Všichni tři odešli do sousední místnosti.</p>
			<p class="MLP_text ParaOverride-1">„Jsou to zločinci, jeden jako druhý,“ řekl unaveně Löwenburg. „Proč jenom mě potkalo to neštěstí, že jsem dostal takové panství!“</p>
			<p class="MLP_text ParaOverride-1">„Amice,“ řekl soudce vlídně a&#160;sejmul si paruku, „co s&#160;tím uděláme? Nemáme jediný pořádný důkaz.“</p>
			<p class="MLP_text ParaOverride-1">„Na co důkazy?“ zeptal se úřední obhájce. „Potřebujeme je vůbec?“</p>
			<p class="MLP_text ParaOverride-1">Soudce si mnul zamyšleně špičku nosu.</p>
			<p class="MLP_text ParaOverride-1">„Poslyšte, byl ten soud vůbec nutný? Nedalo se to vyřídit jinak?“</p>
			<p class="MLP_text ParaOverride-1">Löwenburg kývl.</p>
			<p class="MLP_text ParaOverride-1">„Samozřejmě dalo. Ale proč?“</p>
			<p class="MLP_text ParaOverride-1">„Je to trapné,“ řekl soudce, „ale musím je osvobodit.“</p>
			<p class="MLP_text ParaOverride-1">„Nic jiného jsem ani nečekal,“ řekl zachmuřeně Löwenburg. „S&#160;tím jsem počítal.“</p>
			<p class="MLP_text ParaOverride-1">„Tak proč tedy&#160;– celé to zdlouhavé jednání?“</p>
			<p class="MLP_text ParaOverride-1">„Pochopitelně jsem je mohl potrestat rovnou,“ řekl Löwenburg. „Bez soudu. Ale na temnici a&#160;na hůl jsou zvyklí, to už patří k&#160;věci. Potřeboval jsem je zastrašit, aby si napříště dali pozor. Proto celá ta paráda.“</p>
			<p class="MLP_text ParaOverride-1">„Začínám chápat,“ přikývl soudce. Podíval se pozorněji na Löwen­burga. Trochu ho podcenil. Přece jen není tak prostoduchý, jak se mu zdálo.</p>
			<p class="MLP_text ParaOverride-1">„Amice,“ řekl přátelsky, „jestliže je to tak, potom nevidím žádné problémy. Můžeme se vrátit do jednací síně.“</p>
			<p class="MLP_text ParaOverride-1">Nasadil si paruku. Krátce se poradili a&#160;pak vešli slavnostně do síně. Obžalovaní povstali.</p>
			<p class="MLP_text ParaOverride-1">Soudce si odkašlal, přednesl obvyklou právní formuli a&#160;pokračoval:</p>
			<p class="MLP_text ParaOverride-1">„Vrchnostenský soud při strečňanském panství Jeho Milosti hraběte Jana Jakuba Löwenburga laskavě rozhodl, že všichni obžalovaní jsou volní. Soud je však přísně napomíná a&#160;vyhlašuje, že kdokoli bude napříště usvědčen ze styků se zbojníky, bude odsouzen k&#160;trestu smrti jako nejhorší zločinec.</p>
			<p class="MLP_text ParaOverride-1">Proto se důrazně připomíná, aby byl každý zbojník, který v&#160;budoucnu přijde do vesnice, spojenými silami chycen a&#160;vydán spravedlnosti. Kdo by se nadále opovážil je podporovat, bude zajištěn jako rukojmí a&#160;držen tak dlouho, dokud nebude dotyčný zbojník polapen a&#160;ztrestán. Takový provinilec budiž na místě pokutován holí a&#160;odevzdán soudu.</p>
			<p class="MLP_text ParaOverride-1">Každý obyvatel obce Terchová je povinen ihned odevzdat všechny věci, které dostal od zbojníků a&#160;které u&#160;sebe neprávem ukrývá. Pokud by se u&#160;někoho takové věci v&#160;budoucnu našly, úřad je ihned zabaví, dotyčný viník zaplatí pokutu ve výši ceny ukrývaných věcí a&#160;dostane padesát ran holí.</p>
			<p class="MLP_text ParaOverride-1">Na důkaz vážnosti tohoto varování se odsuzuje rychtář obce Terchová Jan Chalupka, radní Adam Dykoš, radní Ján Čabadaj, mlynář Martin Chvastek a&#160;krčmář Ján Rajčan, všichni z&#160;Terchové, k&#160;zaplacení pokuty dvanácti denárů a&#160;ke třem dnům temnice, pro výstrahu jim samotným a&#160;všem ostatním obyvatelům obce Terchová.</p>
			<p class="MLP_text ParaOverride-1">Toto ustanovení je povinnen každý rychtář strečňanského panství oznámit celé obci, a&#160;to pod přísnou pokutou, aby jednomu každému k&#160;slušné vědomosti posloužilo.“</p>
			<p class="MLP_text ParaOverride-1">Pohlédl na Löwenburga. Hrabě sotva znatelně přikývl.</p>
			<p class="MLP_text ParaOverride-1">Soudce si spokojeně vydechl.</p>
		</div>
</body>
</html>