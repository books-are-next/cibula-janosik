<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">7</p>
			<p class="MLP_text_bez1radku ParaOverride-1">V&#160;zámecké síni bylo ticho. Slunce zapadalo a&#160;poslední šikmé paprsky pronikaly oknem. Dva stříbrné poháry na stole se leskly.</p>
			<p class="MLP_text ParaOverride-1">Hrabě Löwenburg se napil, otřel si ústa hedvábným šátkem a&#160;dlouze si povzdechl. Potom postavil pohár rázně na stůl.</p>
			<p class="MLP_text ParaOverride-1">Muž, který seděl proti němu, ho sklíčeně pozoroval:</p>
			<p class="MLP_text ParaOverride-1">„Neměl bys dávat na stůl stříbro. Lépe je všechno ukrýt. Schovat do sklepů, zakopat v&#160;poli, zahrabat na sýpce. Já jsem to tak udělal. Všichni to tak dělají.“</p>
			<p class="MLP_text ParaOverride-1">Baron Révay z&#160;Žiarských hor byl malý, kulaťoučký. Nos měl červený a&#160;laloky několika brad mu přetékaly přes límec. Potil se.</p>
			<p class="MLP_text ParaOverride-1">„Copak ty nemáš strach?“ zeptal se prudce, když Löwenburg neodpovídal.</p>
			<p class="MLP_text ParaOverride-1">„Strach nepomůže,“ řekl Löwenburg a&#160;zamrkal pichlavýma očima. „Co nám zbývá? Nejlépe tvářit se, že se nic neděje. Jakmile dáme najevo strach, vrhnou se na nás a&#160;zapálí nám střechu nad hlavou. Nebo přestanou chodit do roboty a&#160;to je stejné jako vyhořet. Nebo ještě horší.“</p>
			<p class="MLP_text ParaOverride-1">Rozhlédl se. Javorová podlaha byla napuštěná vonným olejem, zrcadla na stěnách vykládaných vzácným dřevem se matně leskla.</p>
			<p class="MLP_text ParaOverride-1">„Na Strečně bych se cítil bezpečnější. Ale náš milostivý císař věděl dobře, proč kázal ten hrad rozvalit. Kdyby ho dostali do rukou kurucové…“</p>
			<p class="MLP_text ParaOverride-1">„Ba právě,“ řekl baron Révay. „Tady je ti líp. Tady jsi stranou, v&#160;tichu a&#160;závětří.“</p>
			<p class="MLP_text ParaOverride-1">„Pěkné závětří,“ mávl rukou hrabě. „Když si vzpomenu, že možná právě v&#160;této síni domlouval Wesselényi spiknutí proti císaři… Možná právě za tímto stolem.“</p>
			<p class="MLP_text ParaOverride-1">„Bojíš se, že císař dá rozvalit i&#160;zámek? Proč by to dělal? Se Strečnem to bylo jinak. Tam měl svoje důvody. Kdo má v&#160;rukou hrad nad tak důležitou cestou, ovládá celý kraj. Nedejbože, kdyby to byli ti zlopověstní kurucové a&#160;malkontenti! Zámek v&#160;Tepličce nemá vojenský význam.“</p>
			<p class="MLP_text ParaOverride-1">„Snad,“ připustil hrabě, „snad. Ale to vůbec není důvod, abych měl pevnější spaní. Právě naopak.“</p>
			<p class="MLP_text ParaOverride-1">„Kromě toho Löwenburgové patří k&#160;císařovým nejvěrnějším,“ pokračoval baron Révay. „A&#160;Jeho Milost to dobře ví.“</p>
			<p class="MLP_text ParaOverride-1">„Ví,“ řekl hrabě. „Jistě ví. Ale Vídeň je daleko. A&#160;v&#160;těchto zlých časech ještě dál než dřív.“</p>
			<p class="MLP_text ParaOverride-1">„Hrabě Friedrich Löwenburg, tvůj bratr, zůstal ve Vídni. Určitě má dobré důvody, proč to dělá. A&#160;ty máš zprávy z&#160;první ruky.“</p>
			<p class="MLP_text ParaOverride-1">„Není to všechno tak růžové,“ vzdychl Löwenburg, „jak se na první pohled zdá. Byli jsme dlouho ve Vídni oba, ale panství tak zpustlo, že jeden z&#160;nás musel do Tepličky, ať jsme chtěli, nebo nechtěli.“</p>
			<p class="MLP_text ParaOverride-1">„Vídeň je Vídeň,“ přikývl Révay, „ale řekl bych, že si nemůžete stěžovat.“</p>
			<p class="MLP_text ParaOverride-1">„Nestěžujeme si, ale to neznamená, že nemáme starosti. Když nejmilostivější císař daroval mně a&#160;bratru Friedrichovi tenhle konfiskát, rozdělil panství mezi nás a&#160;Esterházyho. Esterházy dostal, jak víš, horní Kysuce. Také Strečno i&#160;Žilinu, bohužel. Většina úrodné půdy však zůstala mně. Bohudík.“</p>
			<p class="MLP_text ParaOverride-1">Révay se zasmál.</p>
			<p class="MLP_text ParaOverride-1">„Tak jaképak starosti?“</p>
			<p class="MLP_text ParaOverride-1">„Na horních Kysucích je půda mizerná. Tak mizerná, že poddaní z&#160;horních Kysuc museli dřív chodit k&#160;nám dolů, aby vůbec mohli splnit své robotní povinnosti. Teď zůstali Esterházymu a&#160;mně ubyla polovina lidí. Esterházy to vyřešil chytře&#160;– když nemají na čem robotovat, ať aspoň platí. A&#160;zdvojnásobil jim dávky. Ale já musím sklidit s&#160;těmi, co mám. Co mi zbývá, než zvýšit roboty? A&#160;tak se na mě všichni dívají jako na ukrutníka, jako na vlka.“</p>
			<p class="MLP_text ParaOverride-1">„Záleží na tom?“</p>
			<p class="MLP_text ParaOverride-1">Hrabě si těžce povzdechl.</p>
			<p class="MLP_text ParaOverride-1">„Jsem člověk zbožný a&#160;mírný. Dokud se jen dívají, tak mě samozřejmě hlava nebolí.“</p>
			<p class="MLP_text ParaOverride-1">Mlčky se napili.</p>
			<p class="MLP_text ParaOverride-1">„Natropili kurucové velké škody na panství?“ zeptal se baron.</p>
			<p class="MLP_text ParaOverride-1">„Nic většího. Chválabohu zatím mají jiné starosti.“</p>
			<p class="MLP_text ParaOverride-1">„Každý nemá takové štěstí,“ poznamenal baron Révay a&#160;otřel si znovu dlaní čelo, na němž se perlily droboučké krůpěje potu.</p>
			<p class="MLP_text ParaOverride-1">Hrabě se na něj podíval zpod převislých víček pátravým pohledem.</p>
			<p class="MLP_text ParaOverride-1">„Máš na mysli mou v&#160;pánu zesnulou ženu Katarinu, jestli rozumím.“</p>
			<p class="MLP_text ParaOverride-1">„Právě tu. Dej jí pánbůh věčné nebe.“</p>
			<p class="MLP_text ParaOverride-1">Hrabě vstal, složil ruce za zády a&#160;začal přecházet síní od okna ke dveřím.</p>
			<p class="MLP_text ParaOverride-1">„Však jsem měl s&#160;tím rodem dost trápení. Žena hraběte Löwen­burga&#160;– a&#160;sestra zlověstného vůdce povstání Imricha Thökölyho! Kdo mohl tušit, že ten zlotřilec zdvihne sílu proti císaři? Máte vy vůbec představu, co úsilí mě to stálo, abych přesvědčil císaře, že jsem jeho věrný služebník? Dej jí bůh věčnou slávu, ale nebýt jí, byl bych dnes už dávno seděl na lepším panství, než je tenhle císařský konfiskát, ten erár, ten zapadlý kout v&#160;horách, nejbídnější v&#160;celé horní zemi!“</p>
			<p class="MLP_text ParaOverride-1">Baron Révay se usmál.</p>
			<p class="MLP_text ParaOverride-1">„Přece jen to bylo k&#160;něčemu dobré. Jméno Imricha Thökölyho má mezi tou chátrou svůj zvuk. Je to pořád jejich svatý, i&#160;když se dal koupit od tureckého sultána. Kurucové se strečňanskému panství vyhýbají, to je všeobecně známo.“</p>
			<p class="MLP_text ParaOverride-1">„Ale jak dlouho? Jak dlouho?“</p>
			<p class="MLP_text ParaOverride-1">Hrabě Löwenburg se zastavil u&#160;okna a&#160;díval se na zelený trávník. Slunce už zapadalo, za malou chvíli se začne smrákat.</p>
			<p class="MLP_text ParaOverride-1">„Také mohla ještě žít,“ řekl s&#160;lítostí. „Odešla v&#160;čas hodně nepříznivý.“ Znělo to upřímně.</p>
			<p class="MLP_text ParaOverride-1">Obrátil se.</p>
			<p class="MLP_text ParaOverride-1">„Ale byla to hodná žena. Hodná a&#160;poslušná. Oddaná.“</p>
			<p class="MLP_text ParaOverride-1">Posadil se a&#160;znovu se napil.</p>
			<p class="MLP_text ParaOverride-1">„Co bude dál?“ zeptal se baron Révay. „Rákoczi už vládne skoro celou horní zemí. A&#160;ta jeho chátra&#160;– darmo mluvit! Pořádky boží a&#160;císařovy obracejí naruby, nic jim není svaté, odvěkému právu se rouhají, zlotřilci! A&#160;konce nevidět. Když to tak půjde dál, co s&#160;námi bude?“</p>
			<p class="MLP_text ParaOverride-1">„Čas,“ řekl hrabě Löwenburg, „trpělivost a&#160;čas. Vybrali si vhodnou chvíli, protože náš milostivý císař má plné ruce práce ve válce s&#160;Francií.“</p>
			<p class="MLP_text ParaOverride-1">„Co má co dělat válka o&#160;španělské dědictví s&#160;naší zemí?“ zeptal se Révay. „Jaká je tu souvislost?“</p>
			<p class="MLP_text ParaOverride-1">„Jaká, jaká!“ rozhodil Löwenburg rukama. „Kdyby nebylo vojny s&#160;Francií, dávno by zahnal kuruce do děr! Ale ta válka jednou skončí. Mám zprávy, dobré zprávy, že to bude brzy. Jakmile Francie podepíše mír, pošle císař svá vojska proti Rákoczimu. A&#160;pak… Pak přijdeme na řadu my. My si tu uděláme pořádek.“</p>
			<p class="MLP_text ParaOverride-1">„Kéž by to už bylo,“ povzdechl si zbožně baron Révay. Zavrtěl se na židli. „A&#160;co když potom bude pozdě?“</p>
			<p class="MLP_text ParaOverride-1">Hrabě Löwenburg se zasmál a&#160;podíval se povýšeně na barona.</p>
			<p class="MLP_text ParaOverride-1">„Stane se to dřív, než si myslíme. Rákoczi je měkký jako vosk. Slibuje poddaným zrušení roboty, ale jeho generálové mají největší panství v&#160;zemi. Jak to může dopadnout? Nám zatím zbývá jen jediné&#160;– vydržet. Dočkat se. To je naše svatá povinnost. Naše jediná naděje a&#160;–“</p>
			<p class="MLP_text ParaOverride-1">Odmlčel se. Zvenčí dolehl do zámecké síně křik a&#160;dusot koní.</p>
			<p class="MLP_text ParaOverride-1">Baron Révay vstal. Pobledl ve tváři, nos mu svítil a&#160;leskl se potem. „Co se děje?“</p>
			<p class="MLP_text ParaOverride-1">„Sluha!“ rozkřikl se Löwenburg.</p>
			<p class="MLP_text ParaOverride-1">Dveře se otevřely a&#160;vstoupil sluha. Hluboce se uklonil. Když promluvil, hlas se mu třásl.</p>
			<p class="MLP_text ParaOverride-1">„Vaše Urozenosti, houfec nějakých cizích jezdců zastavil před bránou a&#160;žádá&#160;–“</p>
			<p class="MLP_text ParaOverride-1">„Žádá!“ vykřikl trpce baron Révay. „Kdo je to? Kurucové?“</p>
			<p class="MLP_text ParaOverride-1">„Nevím, Vaše Milosti. Jsou postříkáni blátem, jedou asi zdaleka.“</p>
			<p class="MLP_text ParaOverride-1">„Co chtějí?“ zeptal se hrabě.</p>
			<p class="MLP_text ParaOverride-1">„Jídlo, Vaše Milosti.“</p>
			<p class="MLP_text ParaOverride-1">Löwenburg zbrunátněl ve tváři až do fialova.</p>
			<p class="MLP_text ParaOverride-1">„Řekni jim, že toto je sídlo hraběte Jana Jakuba Löwenburga, pána strečňanského panství!“</p>
			<p class="MLP_text ParaOverride-1">Zdvihl pohár a&#160;vypil ho až do dna. Pak řekl:</p>
			<p class="MLP_text ParaOverride-1">„Zavolej správce a&#160;pověz mu, ať je zavede za rychtářem. Záso­bování vojska je povinností poddaných.“</p>
			<p class="MLP_text ParaOverride-1">Sluha zmizel. Baron Révay se díval užasle na hraběte.</p>
			<p class="MLP_text ParaOverride-1">„A&#160;co když to jsou císařští?“</p>
			<p class="MLP_text ParaOverride-1">Hrabě Löwenburg se pousmál.</p>
			<p class="MLP_text ParaOverride-1">„Tím lépe pro nás.“</p>
			<p class="MLP_text ParaOverride-1">Od brány se ozval dusot koňských kopyt. Pomalu dozníval, za malou chvíli bylo zase ticho.</p>
			<p class="MLP_text ParaOverride-1">Baron Révay si zakryl dlaněmi tváře.</p>
			<p class="MLP_text ParaOverride-1">„Kam to všechno povede? Co nás ještě čeká? Když se bouřili páni, věděli jsme aspoň, co chtějí. Co vlastně chce ta luza?“</p>
			<p class="MLP_text ParaOverride-1">Löwenburg pokrčil rameny.</p>
			<p class="MLP_text ParaOverride-1">„Pálit. Ničit. Rabovat a&#160;plundrovat. Co jiného by mohli chtít?“</p>
			<p class="MLP_text ParaOverride-1">„Odešlo jich ze strečňanského panství mnoho?“ zeptal se baron. Löwenburg se zasmušil.</p>
			<p class="MLP_text ParaOverride-1">„Dost.“</p>
			<p class="MLP_text ParaOverride-1">Přistoupil ke stolu, otevřel zásuvku a&#160;vytáhl složku papírů. Položil je na stůl před barona. Révay se nad nimi sklonil.</p>
			<p class="MLP_text ParaOverride-1">„Co je to?“</p>
			<p class="MLP_text ParaOverride-1">„Jména. Seznam těch, kteří v&#160;poslední době utekli, pravděpodobně ke kurucům, kam jinam. Každý den připisujeme další.“</p>
			<p class="MLP_text ParaOverride-1">Vzal do ruky jeden z&#160;listů a&#160;přidržel si ho u&#160;očí.</p>
			<p class="MLP_text ParaOverride-1">„Ján Medvecký, Teplička. Michal Kasický, Teplička…“</p>
			<p class="MLP_text ParaOverride-1">Hodil papír na stůl. Přejel dlaní po ostatních listech.</p>
			<p class="MLP_text ParaOverride-1">„Gbelany, Vadičov, Lutiše… Tižina, Lysica…“</p>
			<p class="MLP_text ParaOverride-1">Bral papír po papíru a&#160;házel je na zem.</p>
			<p class="MLP_text ParaOverride-1">„Krasňany, Varín… Terchová… I&#160;z&#160;toho zapadlého hnízda v&#160;horách odcházejí, i&#160;tam už se dostaly ty bezbožné řeči!“</p>
			<p class="MLP_text ParaOverride-1">Na okamžik podržel papír a&#160;četl:</p>
			<p class="MLP_text ParaOverride-1">„Matěj Dykoš, Andrej Hajas… Juraj Jánošík… I&#160;bezzemci, co nemají ani tolik půdy, aby ji přikryli čepicí!“</p>
			<p class="MLP_text ParaOverride-1">Hodil list vztekle na podlahu.</p>
			<p class="MLP_text ParaOverride-1">„Pověsit jich pár na rozcestí,“ řekl Révay, „dostali by rozum.“</p>
			<p class="MLP_text ParaOverride-1">Hrabě zavrtěl hlavou. „Teď by to nebylo moudré. Jak jsem říkali: tvářit se, že nic nevidíme, nic neslyšíme.“</p>
			<p class="MLP_text ParaOverride-1">Baron se na něj díval nechápavě, jako by mu nerozuměl. Pak se mu tvář rozzářila.</p>
			<p class="MLP_text ParaOverride-1">„A&#160;jakmile to skončí…“</p>
			<p class="MLP_text ParaOverride-1">„Po každém hříchu přijde trest.“</p>
			<p class="MLP_text ParaOverride-1">„A&#160;co když&#160;– co když to neskončí?“ zeptal se baron. „Kde máme jistotu?“</p>
			<p class="MLP_text ParaOverride-1">Hrabě se znovu zasmál. Přistoupil ke stolu a&#160;nalil pomalu víno do stříbrných číší. Jednu z&#160;nich zdvihl.</p>
			<p class="MLP_text ParaOverride-1">„Na zdraví Jeho císařské Milosti!“</p>
			<p class="MLP_text ParaOverride-1">Napili se.</p>
		</div>
</body>
</html>