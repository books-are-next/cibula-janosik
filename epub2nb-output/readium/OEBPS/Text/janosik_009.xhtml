<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">4</p>
			<p class="MLP_text_bez1radku ParaOverride-1">Začínalo se šeřit. Po cestě od Belé se vraceli domů do Terchové první robotníci. Trousili se po skupinkách, šli mlčky, těžkým a&#160;unaveným krokem. Až z&#160;té dálky bylo slyšet hluboký mužský hlas: jeden z&#160;mužů si zpíval a&#160;jeho zpěv se nesl po kopanicích, odrážel se od travnatých svahů a&#160;vracel se ozvěnou až odněkud od Púpova. Byla to táhlá, smutná písnička a&#160;zněla jako nářek.</p>
			<p class="MLP_text ParaOverride-1">Ďurko seděl s&#160;Matějem uprostřed vrbové houštiny pod Terchovou. Chlapci z&#160;dědiny a&#160;z&#160;kopanic se tu scházívali často, tady se cítili volní, v&#160;rozsáhlé spleti vrbin a&#160;olší byli jako v&#160;jiném, tajemném světě. Jen oni znali sotva znatelné pěšinky, které se ztrácely v&#160;kořání stromů a&#160;v&#160;propletených, neprostupných keřích. Měli úkryty v&#160;korunách vrb i&#160;tajná doupata mezi kořeny a&#160;prastarými kmeny olší, pod nimiž tiše žbluňkala voda Varínky. Nespočetná ramena říčky se klikatila každým rokem jinak a&#160;jinudy, tu a&#160;tam se vytvořily tůňky s&#160;průzračně čistou vodou. Kdo se tady nevyznal, lehko by zabloudil. Dospělí čas od času chodili k&#160;vrbinám na pruty a&#160;pletli z&#160;nich za dlouhých večerů košíky, ale odvažovali se vždycky jen na okraj, dál už bylo jen hájemství terchovských kluků.</p>
			<p class="MLP_text ParaOverride-1">Ďurko seděl na kameni a&#160;pozoroval svého kamaráda, jak se houpe na šikmé větvi podemleté olše. Matěje to brzy přestalo bavit, seskočil do drobných oblázků a&#160;posadil se vedle Ďurka. Z&#160;dálky bylo stále ještě slyšet táhlý a&#160;teskný zpěv muže, který se vracel domů z&#160;celodenní dřiny.</p>
			<p class="MLP_text ParaOverride-1">„Víš, co říkal otec?“ zeptal se Matěj. Nečekal na odpověď. „Že bourají Strečno!“</p>
			<p class="MLP_text ParaOverride-1">Ďurko vyskočil.</p>
			<p class="MLP_text ParaOverride-1">„Hrad našeho zeměpána? Jak by ho mohli zbourat? Jednou jsem ho viděl. Stojí až docela nahoře na skále, a&#160;když se zdvihne padací most, nikdo se tam nedostane.“</p>
			<p class="MLP_text ParaOverride-1">„Povídá se, že to přikázal král.“</p>
			<p class="MLP_text ParaOverride-1">„Proč by to dělal?“</p>
			<p class="MLP_text ParaOverride-1">„Zeptej se ho. Třeba ti to řekne.“</p>
			<p class="MLP_text ParaOverride-1">Ďurko se pátravě zadíval na svého kamaráda. Je to všechno hloupost, povídačka. Ale přece jen&#160;– Matěj by něco mohl vědět, jeho otec je v&#160;Terchové radním. Co když je to pravda?</p>
			<p class="MLP_text ParaOverride-1">Rozhodl se.</p>
			<p class="MLP_text ParaOverride-1">„Chci to vidět. Půjdeš se mnou?“</p>
			<p class="MLP_text ParaOverride-1">„Proč ne? Ale je to daleko. Půl dne cesty.“</p>
			<p class="MLP_text ParaOverride-1">„Už se chceš vykroutit?“</p>
			<p class="MLP_text ParaOverride-1">„Otec jede ráno do Tepličky,“ řekl Matěj. „Třeba by nás vzal. Myslíš, že tě doma pustí?“</p>
			<p class="MLP_text ParaOverride-1">Ďurko pokrčil rameny. Toulal se často a&#160;rád. Někdy se vracel domů až za tmy. Otec se zlobil, matka trnula strachem, že se mu něco stalo.</p>
			<p class="MLP_text ParaOverride-1">„Ujednáno,“ řekl a&#160;vstal. „Zastavím se ráno u&#160;tebe, až půjdou chlapi z&#160;kopanic do práce.“</p>
			<p class="MLP_text ParaOverride-1">Obrátil se a&#160;zmizel v&#160;olšinách. Matěj ještě chvíli naslouchal, jak se prodírá houštinou, ale brzy bylo ticho. Muž na cestě už také dozpíval. Na obloze se objevila první hvězda. Matěj Dykoš přeskočil stružku vody a&#160;zamířil k&#160;dědině tajnými stezkami, jež se ztrácely v&#160;porostu po obou březích říčky.</p>
			<p class="MLP_text ParaOverride-1">Když Ďurko doma řekl, že by chtěl s&#160;Matějem ke Strečnu, otec kupodivu neřekl ani slovo. Podíval se jen mlčky na syna a&#160;zamyšleně sklonil hlavu.</p>
			<p class="MLP_text ParaOverride-1">Matka měla jako vždycky obavy a&#160;uklidnila se teprve tehdy, když Ďurko připomenul, že by se mohl svézt s&#160;Matějem a&#160;jeho otcem.</p>
			<p class="MLP_text ParaOverride-1">„Jen jdi,“ rozhodl nakonec otec. „A&#160;pamatuj si dobře, co uvidíš. Třeba je to znamení jiných časů.“</p>
			<p class="MLP_text ParaOverride-1">Obrátil se ke své ženě.</p>
			<p class="MLP_text ParaOverride-1">„Stařeček Merjad to chce taky vidět,“ dodal. „Dykoš mu slíbil, že ho vezme. Dají už na oba chlapce pozor.“</p>
			<p class="MLP_text ParaOverride-1">„Stařeček?“ spráskla maminka ruce. „Vždyť je jak věchýtek, že se raději nedrží doma! A&#160;Jakub ho pustí! Trmácet se takový kraj světa! Mně se to stejně nelíbí. Kdo ví, co z&#160;toho zase vzejde. Možná vojny, hlad… Co všechno nás ještě čeká!“</p>
			<p class="MLP_text ParaOverride-1">Zakryla si tvář dlaněmi. Martin Jánošík jí položil těžkou ruku na rameno.</p>
			<p class="MLP_text ParaOverride-1">„Hůř snad už být nemůže,“ řekl tiše. „Může být jen líp.“</p>
			<p class="MLP_text ParaOverride-1">„Kdyby ses nerouhal!“</p>
			<p class="MLP_text ParaOverride-1">Otec mlčel. Ďurko měl pocit, že ho chtěl pohladit po hlavě, ale otec nad ním jen chvíli nerozhodně stál a&#160;pak odešel na dvorek pro dřevo.</p>
			<p class="MLP_text ParaOverride-1">Toho večera nemohl Ďurko dlouho usnout. Převaloval se ze strany na stranu a&#160;věděl, že ani matka nespí. Ležela mlčky a&#160;nehybně, ale Ďurko tušil, že se dívá do tmy a&#160;hlavu má plnou starostí. Našel popaměti její ruku a&#160;konečně usnul. Zdálo se mu, jak houfce vojáků šplhají po skálách nad Váhem, jak se celé údolí řeky otřásá křikem a&#160;halasem boje, a&#160;viděl pyšné zdi hradu, jak se bortí a&#160;padají dolů do řeky.</p>
			<p class="MLP_text ParaOverride-1">Ráno ho otec vzbudil. V&#160;mžiku se oblékl a&#160;oba rychlým krokem scházeli po kopanicích k&#160;Terchové. V&#160;trávě byla rosa, hory se zdvíhaly jako vysoká černá hradba, splývající s&#160;temným a&#160;hvězdnatým nebem. Slunce ještě nevyšlo, ale nebe na východě se začalo jasnit světlejším namodralým proužkem. Někde ve vsi kokrhal dlouho a&#160;vytrvale kohout.</p>
			<p class="MLP_text ParaOverride-1">Dykoš už čekal, na dřevěném vozíku byly naloženy sýry, ve slámě v&#160;bílém plátně voněli pstruzi. Vpředu vedle radního seděl starý Merjad. Tvář měl zbrázděnou bezpočtem vrásek, dlouhé bílé vlasy mu padaly až na ramena. Ďurko vyskočil k&#160;Matějovi a&#160;posadil se na otep slámy. Dykoš mlaskl a&#160;koník vykročil.</p>
			<p class="MLP_text ParaOverride-1">Ďurko se díval, jak noc pomalu ustupuje. Do východu slunce bylo ještě dost daleko, ale v&#160;šedavém svítání už Ďurko rozeznával obrysy stromů. Vůz drkotal na kamenité cestě, kterou jednoho lednového dne před deseti lety nesli Ďurka do Varína ke křtu a&#160;zase zpátky. Před čtyřmi roky tudy nesli kmotři Jakub Merjad a&#160;Barbora Krištofíková Ďurkova bratra Martina, a&#160;před rokem v&#160;sychravém říjnovém dni jiní dva sousedé, Klautinus Belatik a&#160;Barbora Boďová, nejmladšího z&#160;Jánošíkova rodu, bratříčka Adama. Janko už chodí na panské s&#160;otcem, je to skoro dospělý člověk, je mu dvanáct let. Nepotrvá dlouho a&#160;Ďurkovi to začne také, snad ještě letos, kdo ví… Bude konec toulání, konec volného života po horách, večerů na púpovské salaši… Ďurko zahnal neradostné myšlenky. Matěj po jeho boku klímal s&#160;hlavou na prsou. Stařeček a&#160;Matějův otec mlčeli, dívali se před sebe, celou cestu nepromluvili jediné slovo.</p>
			<p class="MLP_text ParaOverride-1">U&#160;krasňanské lávky Dykoš zastavil. Stařeček s&#160;oběma chlapci slezli a&#160;za malou chvíli vůz zmizel v&#160;zátočině cesty, klikatící se k&#160;Tepličce.</p>
			<p class="MLP_text ParaOverride-1">Chlapci se stařečkem osaměli. Kráčeli dál podle říčky, prošli Varínem a&#160;zamířili ke stráním, za kterými už slyšeli hukot Váhu. Stařeček se zadýchával, každou chvilku musel zastavit, aby znovu popadl dech. Stoupali lesní pěšinou, z&#160;mýtiny zavoněly maliny, ale chlapci si jich nevšímali. Znenadání zaduněla kdesi před nimi temná rána a&#160;ozvěna se rozlehla horami jako táhlé hřmění. Matěj s&#160;Ďurkem spatřili před sebou okraj svahu a&#160;rozběhli se k&#160;posledním stromům.</p>
			<p class="MLP_text ParaOverride-1">Zastavili se v&#160;úžasu.</p>
			<p class="MLP_text ParaOverride-1">Hluboko pod nimi se vinul jako stuha Váh. Skály ho tu svíraly po obou stranách, v&#160;oblouku se řeka pěnila a&#160;hukot stoupal údolím až k&#160;chlapcům. To byly proslulé peřeje Běsná a&#160;Margita, postrach všech vorařů. Matěj s&#160;Ďurkem však s&#160;hlavou zakloněnou hleděli vzhůru, kde se zdvíhaly v&#160;neskutečné výšce nad hladkou vápencovou skálou řečenou Bieda černé zdi hradu. Ztemnělé stářím tyčily se k&#160;nebi, jako by byly součástí skalního ostrohu, jako by tu skála dostávala tvar tajemného, ponurého orlího hnízda.</p>
			<p class="MLP_text ParaOverride-1">Viděli, jak na hradbách přeběhlo několik drobných postav, na tu dálku sotva znatelných, viděli napnuté předivo provazů, slyšeli, jak skřípe rumpál. Pak se ozvala suchá rána, jedna z&#160;věží se naklonila, nakláněla se víc a&#160;víc, rozlomila se na tři kusy a&#160;padala. Narazila na skálu, roztříštila se a&#160;obrovské kamenné kvádry dopadly na cestu a&#160;do řeky. Voda vysoko vystříkla, chvíli jako by se vařila, ale vzápětí všechno zmizelo pod hladkou hladinou a&#160;voda ubíhala dál, jen na dvou či třech místech bílá pěna označovala místo nových peřejí.</p>
			<p class="MLP_text ParaOverride-1">Ďurko zahlédl koutkem oka, že se stařeček po jeho boku pomalu sesunul na kolena.</p>
			<p class="MLP_text ParaOverride-1">„Dožil jsem se,“ zašeptal a&#160;hlas se mu třásl. „Tak jsem se přece jen dožil!“</p>
			<p class="MLP_text ParaOverride-1">Tvář měl zalitou slzami. Stékaly mu klikatými vráskami po rozbrázděných tvářích, Ďurko to nemohl pochopit, protože nikdy neviděl dospělého člověka plakat, jen tenkrát Merjada, když mu dráb rozdupal políčko, ale tohle bylo jiné, stařec plakal a&#160;usmíval se, klečel v&#160;mechu a&#160;nemohl odtrhnout pohled od černých hradeb, teď už napůl zborcených. Klikatá světlá čára se táhla napříč zdivem, znovu zaskřípal rumpál a&#160;Ďurko vykřikl:</p>
			<p class="MLP_text ParaOverride-1">„Letí! Už letí!“</p>
			<p class="MLP_text ParaOverride-1">Nevěděl proč, začal skákat kolem stařečka, ruce nad hlavou, také Matěje se zmocnila nějaká neznámá bláznivá radost, skákali a&#160;křičeli, ale stařeček jako by je neviděl, klečel v&#160;trávě a&#160;díval se nahoru ke Strečnu a&#160;z&#160;očí se mu valily nové a&#160;nové slzy, jako by nikdy neměly přestat.</p>
			<p class="MLP_text ParaOverride-1">Dívali se tak dlouho, dlouho, a&#160;každý kus zdiva, padající do hlubiny, doprovázeli jásotem a&#160;křikem.</p>
			<p class="MLP_text ParaOverride-1">K&#160;polednímu se konečně trochu ztišili. Posadili se do trávy.</p>
			<p class="MLP_text ParaOverride-1">„Tam vlevo dole,“ ukázal stařeček rukou proti proudu, „je Starhrad. Ten hlídá řeku, Strečno hlídalo cestu. Když vrchnost nechtěla, nikdo neprošel&#160;– cestou ani po řece. Kdyby ty zdi mohly vyprávět! Kolik pánů se tu vystřídalo, a&#160;jeden horší než druhý. Tak už na tu pejchu došlo, už je s&#160;ní konec! Dívejte se dobře, dívejte a&#160;pamatujte si to!“</p>
			<p class="MLP_text ParaOverride-1">Hlas se mu ztišil do šepotu.</p>
			<p class="MLP_text ParaOverride-1">Když se slunce začalo naklánět, Matěj si vzpomněl, že otec už je jistě dávno na krasňanské lávce.</p>
			<p class="MLP_text ParaOverride-1">Nechtělo se jim, ale nakonec se přece jen obrátili a&#160;vydali se dolů po lesní pěšině. Stařeček šel zabrán do svých myšlenek a&#160;chvílemi si něco povídal jen sám pro sebe.</p>
			<p class="MLP_text ParaOverride-1">Když došli ke krasňanské lávce, Dykoš už čekal. Neřekl nic, neptal se, jen se na ně pozorně zadíval, a&#160;když uviděl stařečkovy světlé oči, položil mu ruku na rameno a&#160;pevně stiskl. Pomohl mu na vůz a&#160;vydali se na zpáteční cestu. Matěj s&#160;Ďurkem vyprávěli, co viděli, překřikovali se, prožívali všechno znovu a&#160;znovu. Dykoš jen naslouchal, občas se usmál do vousů a&#160;prohrábl si rozcuchanou hřívu vlasů svou velikou rukou.</p>
			<p class="MLP_text ParaOverride-1">„Kdybys věděl, jak jsem rád,“ řekl konečně stařeček, když projeli Belou a&#160;zahlédli známé vrcholy nad Terchovou. „Kdybys jen věděl, jak jsem rád, že jsem to uviděl!“</p>
			<p class="MLP_text ParaOverride-1">„Myslíte, že přijdou lepší časy?“ zeptal se Dykoš. „Kdyby tomu tak bylo!“</p>
			<p class="MLP_text ParaOverride-1">„Bude,“ přikývl stařeček, „jistojistě bude. Podívej, jak dlouho stálo Strečno. Kdo by řekl, že ta pejcha ukrutná skončí ve Váhu? Věřil by tomu vůbec někdo?“</p>
			<p class="MLP_text ParaOverride-1">„V&#160;lidech je teď nová naděje,“ řekl pomalu Dykoš. „Všichni tvrdí, že je to dobré znamení. Ale kdo ví?“</p>
			<p class="MLP_text ParaOverride-1">„Nevěříš?“ zeptal se stařeček.</p>
			<p class="MLP_text ParaOverride-1">Dykoš chvíli mlčel a&#160;pak práskl ve vzduchu bičem.</p>
			<p class="MLP_text ParaOverride-1">„Vlk vlkovi ve stopě běží. A&#160;zajíc si nevybere.“</p>
			<p class="MLP_text ParaOverride-1">„Nic netrvá na věky,“ řekl stařeček. „Dnes jsem to viděl na vlastní oči.“</p>
			<p class="MLP_text ParaOverride-1">„Proč ho vlastně dali zbořit?“ zeptal se Ďurko.</p>
			<p class="MLP_text ParaOverride-1">„Samotný císař Leopold to nakázal,“ řekl Dykoš. „Ty se už nepamatuješ na Františka Wesselényiho, palatina uherského a&#160;strečňanského pána. Vzbouřil se proti králi a&#160;král mu Strečno vzal.“</p>
			<p class="MLP_text ParaOverride-1">„Ale proč ho dal zbořit?“</p>
			<p class="MLP_text ParaOverride-1">„Protože to bylo sídlo rebelů proti jeho moci. A&#160;co se stalo už jednou, může se stát znova.“</p>
			<p class="MLP_text ParaOverride-1">Povzdychl si.</p>
			<p class="MLP_text ParaOverride-1">„Hrad zbourají a&#160;vrchnost bude dřít chudáky dál.“</p>
			<p class="MLP_text ParaOverride-1">„Ale ten palatin se přece vzbouřil! Nemohl být zlý!“</p>
			<p class="MLP_text ParaOverride-1">„Kvůli tobě se nebouřil,“ řekl Dykoš. „Ani kvůli mně. Jeden pán odejde, druhý přijde. A&#160;třeba ještě horší.“</p>
			<p class="MLP_text ParaOverride-1">„Víš už něco?“ zeptal se stařeček.</p>
			<p class="MLP_text ParaOverride-1">Dykoš přikývl. „Povídá se, že trenčínskou stolici dostal nový zeměpán. Prý ze Slezska. Jmenuje se Loworowski.“</p>
			<p class="MLP_text ParaOverride-1">„Polák?“</p>
			<p class="MLP_text ParaOverride-1">„Asi. Nevím.“</p>
			<p class="MLP_text ParaOverride-1">Chvíli mlčel.</p>
			<p class="MLP_text ParaOverride-1">„A&#160;taky se povídá, že má za ženu sestru Thökölyho.“</p>
			<p class="MLP_text ParaOverride-1">Starý Merjad na něj ohromeně pohlédl.</p>
			<p class="MLP_text ParaOverride-1">„Imricha Thökölyho? Toho, co zdvihl vojnu proti císaři a&#160;proti starým pořádkům?“</p>
			<p class="MLP_text ParaOverride-1">„Toho.“</p>
			<p class="MLP_text ParaOverride-1">Stařeček si poposedl.</p>
			<p class="MLP_text ParaOverride-1">„To přece znamená, že mu císař nevěří! Kdyby mu věřil, posadil by ho na Strečno! Ale dal mu zámek v&#160;Tepličce a&#160;Strečno dal pro jistotu rozvalit!“</p>
			<p class="MLP_text ParaOverride-1">„Nikdo nic pořádně neví,“ řekl Dykoš. „V&#160;Tepličce se už všechno chystá na slavné vítání. Třeba se tam dozvíme víc. Mají přijít radní a&#160;všichni rychtáři, musím to vyřídit Chalupkovi.“</p>
			<p class="MLP_text ParaOverride-1">Obrátil se na Ďurka a&#160;na Matěje.</p>
			<p class="MLP_text ParaOverride-1">„Zajdete hned za rychtářem a&#160;za sousedy, ať přijdou k&#160;Rajčanovi do krčmy.“</p>
			<p class="MLP_text ParaOverride-1">Před nimi se objevily střechy terchovských chalup, pokryté šindelem a&#160;kůrou ze smrků a&#160;dubů. Ďurko s&#160;Matějem seskočili z&#160;vozu a&#160;pustili se úprkem k&#160;Chalupkově dřevěnici. Vyřídili, co měli, a&#160;rozběhli se ke krčmě.</p>
			<p class="MLP_text ParaOverride-1">Už z&#160;dálky slyšeli změť hlasů. Před okny postával zástup ženských. Chlapci se propletli až k&#160;okénku. Muži stáli podle stěn a&#160;seděli u&#160;stolů, krčmář Rajčan marně čekal, až si někdo poručí pálenku. Za stolem uprostřed krčmy seděl Chalupka.</p>
			<p class="MLP_text ParaOverride-1">„Počkejte, chlapi,“ snažil se překřičet rozvaděné hlasy. „Nikdo ještě nic neví! Všechno se dozvíme až v&#160;Tepličce!“</p>
			<p class="MLP_text ParaOverride-1">„Pověz jim,“ volal Merjad, „že takhle už to dál nejde! Páni si chodí v&#160;pyšných šatech, kupují si zlaté šňůry a&#160;kmentové košile, komory mají plné k&#160;prasknutí, a&#160;my se tady dřeme do úpadu!“</p>
			<p class="MLP_text ParaOverride-1">Ostatní souhlasně zahučeli.</p>
			<p class="MLP_text ParaOverride-1">„Když nechce vrchnost, aby poddaný od svých chalup odbíhal, ať sleví díl povinností!“</p>
			<p class="MLP_text ParaOverride-1">„Kde jsou ty časy, kdy jsme byli bez dávek?“ vykřikl kdosi. „Mimo roboty od starodávna ustanovené si přimýšlejí na své lidi nové dávky a&#160;bezprávné roboty! Žitko, ryby, máslo, vlnu, drůbež a&#160;jiné věci prý musíme od panstva zpátky kupovat. A&#160;za co? A&#160;zhusta už zkažené!“</p>
			<p class="MLP_text ParaOverride-1">„Nepravé a&#160;vymyšlené roboty bez přestání přibývají! Vozit dříví ke stavbám a&#160;k&#160;palivu, opravovat cesty, mosty a&#160;příkopy! Jako by to nestačilo!“</p>
			<p class="MLP_text ParaOverride-1">„Všechny trávy na sena posekat, usušit a&#160;do dvorů navézt! A&#160;obilí všechno posíknout, svázat, sklidit a&#160;do stodol odvozit. Hnůj z&#160;panských dvorů vyvézt a&#160;čert ví, co všechno si ještě přimýšlejí!“</p>
			<p class="MLP_text ParaOverride-1">„Kdyby zůstalo jen u&#160;toho,“ vykřikl ze zástupu před krčmou ženský hlas. „Zjara a&#160;v&#160;létě, když fialy kvetou, musíme naposled i&#160;houby, smrže, špičky a&#160;potom hřiby sbírat! A&#160;jahody, maliny, jalovec a&#160;lískové ořechy, to všechno musíme vrchnosti nosit!“</p>
			<p class="MLP_text ParaOverride-1">„I&#160;včely v&#160;lesích nalezené!“</p>
			<p class="MLP_text ParaOverride-1">„A&#160;dřevo po celý rok forovat!“</p>
			<p class="MLP_text ParaOverride-1">„Slyšel jsem,“ ozval se Jakub Merjad, „že na dolní zemi se už musí i&#160;z&#160;komínů kontribuce platit!“</p>
			<p class="MLP_text ParaOverride-1">„Za chvíli budeme platit i&#160;za kozí ocas!“ vykřikl ženský hlas u&#160;okénka. Chlapi se rozesmáli, začali znovu křičet jeden přes druhého. Chalupka vstal a&#160;zdvihl ruce.</p>
			<p class="MLP_text ParaOverride-1">„Dost už řečí! Jestli nás pán pustí ke slovu, řeknu mu všechno, to slibuju. Pozejtří tou dobou budeme vědět víc. Ale nečekejte, že nám bude mazat med kolem huby a&#160;že dráby pošle na dereše místo vás!“</p>
			<p class="MLP_text ParaOverride-1">Chlapi se pomalu rozcházeli, ještě na cestě hlučeli a&#160;vykřikovali.</p>
			<p class="MLP_text ParaOverride-1">Ďurko se rozběhl nahoru na kopanice. Hlavou se mu honily myšlenky jako vosy, dotíraly a&#160;vířily. Pak se znenadání rozesmál.</p>
			<p class="MLP_text ParaOverride-1">„Za komíny chtějí dávky! Ale v&#160;Terchové a&#160;na kopanicích není přece ani jeden komín!“</p>
			<p class="MLP_text ParaOverride-1">Spatřil ve stráni obrovskou korunu lípy a&#160;pod ní přikrčenou chalupu. Byl doma.</p>
		</div>
</body>
</html>