<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-14</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-14" xml:lang="cs-CZ">
		<div class="Z-kladn--textový-r-meček">
			<p id="_idParaDest-13" class="MLP_uroven2_kapitola ParaOverride-1">13</p>
			<p class="MLP_text_bez1radku ParaOverride-1">Hladina váhu se leskla ve slunci. Voda ubíhala rychle, občas jen krátce zašuměla a&#160;zatřpytila se v&#160;bílé pěně; dál proti proudu se však řeka stáčela v&#160;ostrém oblouku mezi skálami a&#160;temný hukot prozrazoval blízkost peřejí.</p>
			<p class="MLP_text ParaOverride-1">V&#160;křovinách na nízké skále stáli dva muži v&#160;bílých soukenných nohavicích a&#160;pozorovali cestu, která tu vedla těsně nad řekou: jeden vysoký a&#160;štíhlý, druhý podsaditý, skoro zavalitý. V&#160;houští za nimi seděli v&#160;trávě a&#160;na kamenech další, byl jich celý houf.</p>
			<p class="MLP_text ParaOverride-1">Čekali tady už dva dny. Přešli od Vrátné horami přes Stratenec a&#160;Suchý a&#160;nad Starhradem sestoupili skalní roklí k&#160;Váhu, už druhý den hlídali vodu i&#160;cestu, ale po řece přeplulo jen několik vorů. Pltníci byli zmáčení od hlavy až k&#160;patě, jak právě propluli peřejemi, kromě nich však nebyl už na vorech nikdo. Místo kolem ohniště, kde na dvojitých kládách obvykle sedávali ti, kteří cestovali po řece, bylo prázdné. Po cestě přejelo několik vesnických vozů, přešli dřevorubci, a&#160;to bylo vše.</p>
			<p class="MLP_text ParaOverride-1">Uhorčík už byl netrpělivý.</p>
			<p class="MLP_text ParaOverride-1">„Měli jsme být dávno na Moravě! Přejdeme Beskyd a&#160;počkáme, znám tam místo, kudy chodívají Moravci s&#160;plátnem. Potřebujeme na košile a&#160;na výbavu pro nevěstu. Martínek bude mít co dělat, aby nám je včas ušil. Počkáme ještě do večera, a&#160;pak půjdeme na Kysuce.“</p>
			<p class="MLP_text ParaOverride-1">Juraj Jánošík se zasmál.</p>
			<p class="MLP_text ParaOverride-1">„Nemůžeš se už dočkat svatby?“</p>
			<p class="MLP_text ParaOverride-1">Uhorčík neměl čas odpovědět. Z&#160;houštin po proudu se ozvalo zakrákání havrana.</p>
			<p class="MLP_text ParaOverride-1">„To je Kubo Chlastiak,“ řekl Uhorčík. Zdvihl karabinu a&#160;zadíval se pozorně na cestu. Ze záhybu se ozvalo po krátké chvíli skřípání kol, blížilo se, potom vyjel ze zátočiny zaprášený kočár s&#160;balíky na střeše a&#160;s&#160;dalšími nad zadními koly.</p>
			<p class="MLP_text ParaOverride-1">„Tak to vypadá,“ řekl Juraj, „že jsme se dočkali.“</p>
			<p class="MLP_text ParaOverride-1">„Podíváme se mu na ten náklad?“ zeptal se Huncaga. „Na brynzu to zrovna nevypadá.“</p>
			<p class="MLP_text ParaOverride-1">Uhorčík místo odpovědi hvízdl na prsty, až se to rozlehlo mezi skálami několikanásobnou ozvěnou, a&#160;vykřikl:</p>
			<p class="MLP_text ParaOverride-1">„Stůj!“</p>
			<p class="MLP_text ParaOverride-1">Vozka práskl bičem a&#160;kočár se zběsile rozjel. Uhorčík zdvihl karabinu a&#160;vystřelil do vzduchu. Rána ještě nedozněla a&#160;Jánošík už byl na cestě, vrhl se ke koním, zavěsil se na opratě. Kočár zastavil.</p>
			<p class="MLP_text ParaOverride-1">V&#160;mžiku byl obklopen skupinou mužů. Vozka uviděl pistole a&#160;zbledl ve tváři.</p>
			<p class="MLP_text ParaOverride-1">Uhorčík přistoupil ke dvířkám, rázným trhnutím je otevřel a&#160;zvolal:</p>
			<p class="MLP_text ParaOverride-1">„Dej bohu duši a&#160;nám peníze!“</p>
			<p class="MLP_text ParaOverride-1">Nic se ani nepohnulo.</p>
			<p class="MLP_text ParaOverride-1">„Tak bude to?“ řekl Uhorčík.</p>
			<p class="MLP_text ParaOverride-1">Ve dvířkách se objevil pomenší tlouštík. Rozhlédl se a&#160;zesinal ve tváři. Pomalu vylézal na cestu, kočár se rozhoupal pod jeho váhou.</p>
			<p class="MLP_text ParaOverride-1">„Prohledat,“ řekl Uhorčík.</p>
			<p class="MLP_text ParaOverride-1">Tlouštíkovi se roztřásla brada. Když uviděl, že před ním stojí Huncaga, mohutný a&#160;zarostlý jako medvěd, opřel se rukama o&#160;kočár a&#160;zdálo se, že omdlí.</p>
			<p class="MLP_text ParaOverride-1">Huncaga se zasmál. Byl to řezavý, strašlivý smích a&#160;tlusťoch zavřel oči, jako by přicházela jeho poslední hodinka. Huncaga tím smíchem rád děsil dráby na poli i&#160;děvečky, jež ve stráních hrabaly seno.</p>
			<p class="MLP_text ParaOverride-1">Píchl mužovi ukazovákem do pasu a&#160;řekl znechuceně:</p>
			<p class="MLP_text ParaOverride-1">„Široké břicho, sádlem prorostlé!“</p>
			<p class="MLP_text ParaOverride-1">Když dal ruku zpátky, třímal v&#160;ní kožený měšec. Hodil ho Uhor­číkovi, ten ho zručným pohybem zachytil v&#160;letu.</p>
			<p class="MLP_text ParaOverride-1">Tlouštík se vzpamatoval.</p>
			<p class="MLP_text ParaOverride-1">„Huncúti! Zlosyni! Vraťte mi ty peníze!“</p>
			<p class="MLP_text ParaOverride-1">„Kdopak jsi,“ zeptal se Uhorčík, „že tak vyvádíš?“</p>
			<p class="MLP_text ParaOverride-1">„A&#160;kdo jsi ty, zloději?“ zavřeštěl muž. „Já jsem žilinský kupec Ján Šipoš a&#160;dám tě ztrestat na hrdle!“</p>
			<p class="MLP_text ParaOverride-1">„O&#160;moje hrdlo si nedělej starosti. Řekl bych, že tvému krku hrozí v&#160;tuhle chvíli větší nebezpečí.“</p>
			<p class="MLP_text ParaOverride-1">Šipoš zdvihl ruku k&#160;límci, jako by se chtěl bránit.</p>
			<p class="MLP_text ParaOverride-1">„Kdo je tam ještě?“ zeptal se Uhorčík, ale to už Huncaga vytahoval z&#160;kočáru drobného hubeného mužíčka. Postavil ho vedle Šipoše, mužík byl zelený ve tváři a&#160;klepal se strachem.</p>
			<p class="MLP_text ParaOverride-1">Chlapi se dali do smíchu, plácali se do stehen, vykřikovali.</p>
			<p class="MLP_text ParaOverride-1">„Pěkná dvojice, jen co je pravda,“ řehtal se vysoký a&#160;ryšavý Ondruš. „Vy jste se museli hodně dlouho hledat! Kdopak je ten hubeňousek?“</p>
			<p class="MLP_text ParaOverride-1">„To je můj úředník,“ řekl Šipoš, „a tohle vás přijde draho!“</p>
			<p class="MLP_text ParaOverride-1">„Draho nedraho,“ řekl Uhorčík, když se přestal smát. „Kam jedeš?“</p>
			<p class="MLP_text ParaOverride-1">„Do Martina.“</p>
			<p class="MLP_text ParaOverride-1">„A&#160;veze sukno!“ vykřikl Moravčík, který právě na střeše kočáru rozřízl nožem první balík.</p>
			<p class="MLP_text ParaOverride-1">„To je přímo dar z&#160;nebe,“ usmál se Uhorčík. „Shoďte všechno dolů!“ Ve chvíli ležely balíky na okraji cesty. Uhorčík se nad nimi sklonil. „Dobré sukno, vida! Vypadá na pravou angliju.“ Zdvihl hlavu. „Ty musíš být ale bohatý kupec!“</p>
			<p class="MLP_text ParaOverride-1">„Jsem chudobný člověk,“ zavřeštěl Šipoš. „A&#160;tohle je všechno, co mám! Vezu to na trh do Martina!“</p>
			<p class="MLP_text ParaOverride-1">„Pěkně chudobný,“ řekl Uhorčík, který zrovna nahlížel do měšce. „Viděli jste někdy chudáka s&#160;takovým břichem?“ rozzlobil se Huncaga. „Kolik tam naskládáš slepic na posezení, co? Nebo je to sud žinčice?“</p>
			<p class="MLP_text ParaOverride-1">„Tak už dost,“ zasáhl Uhorčík. „Popovídat si můžeme jindy, teď není čas. Odpřáhnout koně a&#160;naložit!“</p>
			<p class="MLP_text ParaOverride-1">Jánošík rychle odstrojil koně. Chlapci vzali balíky, naložili je koním na hřbety a&#160;pevně je přivázali.</p>
			<p class="MLP_text ParaOverride-1">„Co bude se mnou?“ zeptal se ustrašeně Šipoš.</p>
			<p class="MLP_text ParaOverride-1">„Takové břicho zdraví neslouží,“ řekl Uhorčík. „Zout!“</p>
			<p class="MLP_text ParaOverride-1">Šipoš na něj chvíli ohromeně zíral, potom si zul zdobené střevíce. Uhorčík natáhl mlčky ruku a&#160;kupec mu je podal. Uhorčík se rozpřáhl a&#160;hodil je doprostřed Váhu. Kupec stál v&#160;prachu cesty v&#160;bílých punčochách a&#160;tvářil se žalostně.</p>
			<p class="MLP_text ParaOverride-1">„Chlapci,“ řekl Uhorčík, „ukliďte ten kočár, ať tady nepřekáží!“</p>
			<p class="MLP_text ParaOverride-1">Juraj se opřel ramenem do kočáru. Ten se rozjel a&#160;v&#160;okamžiku byl ve Váhu. Voda vystříkla, kočár stál šikmo v&#160;řece, bylo vidět jen kus dvířek a&#160;střechu. Váh kolem něj dravě šuměl, potom se kočár naklonil ještě víc a&#160;voda se nad ním zavřela.</p>
			<p class="MLP_text ParaOverride-1">Uhorčík se obrátil k&#160;Šipošovi.</p>
			<p class="MLP_text ParaOverride-1">„A&#160;teď můžeš jít. Přeju šťastnou cestu a&#160;dobré pořízení!“</p>
			<p class="MLP_text ParaOverride-1">„Pěšky?“ zeptal se kupec nedůvěřivě.</p>
			<p class="MLP_text ParaOverride-1">„Pěšky. Jak jinak? Aby ti trochu splasklo břicho.“</p>
			<p class="MLP_text ParaOverride-1">Pohlédl na vozku, který stál celou tu dobu mlčky na okraji cesty. Hodil mu bič.</p>
			<p class="MLP_text ParaOverride-1">„Kdyby ti cestou začal jankovatět, tak mu pomoz.“ Podíval se na hubeného mužíčka, který se tiskl k&#160;Šipošovi a&#160;třásl se na celém těle. „A&#160;co s&#160;tebou, třasořitko? Jdi taky. Můžeš pánovi počítat, kolik udělá do Martina kroků. A&#160;teď pěkně klusem!“</p>
			<p class="MLP_text ParaOverride-1">Šipoš a&#160;jeho úředníček se rozběhli. Kupec se kroutil, jak ho kamínky píchaly do chodidel. Zbojníci se za nimi dívali a&#160;smáli se, až jim tekly slzy.</p>
			<p class="MLP_text ParaOverride-1">„A&#160;my musíme taky,“ rozhodl Uhorčík. „Už jsme tady moc dlouho.“</p>
			<p class="MLP_text ParaOverride-1">Zahvízdal. V&#160;zátočině se objevil Gáborčík, který střežil cestu od Kralovan.</p>
			<p class="MLP_text ParaOverride-1">„Jdi napřed,“ řekl Uhorčík, „připoj se ke Kubovi a&#160;půjdete před námi. Pro jistotu.“</p>
			<p class="MLP_text ParaOverride-1">Gáborčík pohlédl na koně s&#160;balíky na hřbetě, uznale pokýval hlavou a&#160;rozběhl se podle proudu.</p>
			<p class="MLP_text ParaOverride-1">Vedli koně při okraji cesty, připraveni odbočit mezi skály do lesnatého svahu, ale nikdo se neobjevil. Za zákrutem řeky přikázal Uhorčík zastavit a&#160;krátce hvízdl. Z&#160;houští se vynořil Kubo Chlastiak s&#160;drobným a&#160;hubeným Vrábelem.</p>
			<p class="MLP_text ParaOverride-1">„Dobře jsi krákoral,“ řekl Uhorčík. „Příště to zkusíš pro změnu jako sojka. Jestli to dokážeš jako Moravčík.“</p>
			<p class="MLP_text ParaOverride-1">„Proč ne?“</p>
			<p class="MLP_text ParaOverride-1">Kubo se zasmál, bílé zuby mu zasvítily v&#160;zarostlé tváři, přiložil si dva prsty k&#160;bradě a&#160;ozval se výkřik poplašené sojky.</p>
			<p class="MLP_text ParaOverride-1">Uhorčík pochvalně přikývl.</p>
			<p class="MLP_text ParaOverride-1">„Půjdeme na Kosovou a&#160;počkáme v&#160;lese, až se trochu setmí. Ať se za světla vyhneme dědině.“</p>
			<p class="MLP_text ParaOverride-1">Odbočili do lesa na sotva znatelnou stezku a&#160;stoupali mezi stromy prudkým svahem vzhůru. Prošli úzkým zalesněným sedlem a&#160;začali pomalu sestupovat. Les před nimi zřídl a&#160;Uhorčík přikázal, aby zastavili.</p>
			<p class="MLP_text ParaOverride-1">„Tady počkáme, než zapadne slunce.“</p>
			<p class="MLP_text ParaOverride-1">Gáborčík přivázal oba koně k&#160;borovici a&#160;zbojníci se posadili do trávy. Maličký Vrábel a&#160;Bagár zalehli na okraji lesa a&#160;vartovali. Uhorčík se natáhl vedle Juraje, dal si ruce pod hlavu a&#160;zadíval se do korun stromů.</p>
			<p class="MLP_text ParaOverride-1">„S&#160;tím kočárem jsi to udělal docela pěkně,“ řekl uznale. „Pořád jsem si lámal hlavu, kam ho uklidit.“ Na chvíli se odmlčel. „Pověz, jak se ti zamlouval první zboj?“</p>
			<p class="MLP_text ParaOverride-1">Juraj se usmál.</p>
			<p class="MLP_text ParaOverride-1">„Nečekal jsem, že to bude tak snadné.“</p>
			<p class="MLP_text ParaOverride-1">„Vždycky to nejde tak lehko. Někdy taky teče krev. A&#160;pak to není zrovna moc k&#160;smíchu.“</p>
			<p class="MLP_text ParaOverride-1">Juraj pozoroval zelené borovice a&#160;mlčel.</p>
			<p class="MLP_text ParaOverride-1">„Teď se musíme dostat rychle na Kysuce,“ pokračoval Uhorčík. „Pamatuj si, zboj, to není jen regiment v&#160;horách, to je i&#160;celá spousta lidí v&#160;dědinách, na samotách a&#160;na salaších. Obstarají prach, kulky, ukryjí tě, dají najíst, řeknou, co se kde děje a&#160;kam se vrtnout. Ty všechny musíš poznat. Bez nich bys byl sám jako suchá švestka u&#160;cesty.“</p>
			<p class="MLP_text ParaOverride-1">Juraj sebou trhl. Nad nimi stál štíhlý a&#160;ztepilý Ondruš. Vůbec ho neslyšel přicházet, pohyboval se jako rys.</p>
			<p class="MLP_text ParaOverride-1">„Copak je,“ zeptal se Uhorčík a&#160;ani nepohnul hlavou. Juraj nechápal, jak mohl Uhorčík vědět, že nad ním stojí.</p>
			<p class="MLP_text ParaOverride-1">„Pod lesem pase bača asi deset koní,“ řekl Ondruš. „Někde blízko bude nejspíš koňská salaš, ale kouř není cítit.“</p>
			<p class="MLP_text ParaOverride-1">„To by se nám mohlo hodit,“ řekl Juraj a&#160;posadil se. „Kysuce jsou daleko, a&#160;než tam dojdeme, roztrháme krpce.“</p>
			<p class="MLP_text ParaOverride-1">Uhorčík na něj pohlédl přivřenýma očima. Krátce se zasmál.</p>
			<p class="MLP_text ParaOverride-1">„To není tak špatný nápad. Komupak ty koně asi patří?“</p>
			<p class="MLP_text ParaOverride-1">„Půjdu se podívat,“ řekl Juraj a&#160;vstal.</p>
			<p class="MLP_text ParaOverride-1">Uhorčík přikývl.</p>
			<p class="MLP_text ParaOverride-1">„Dáme na tebe pozor. Koně s&#160;nákladem zůstanou zatím v&#160;lese. Ondřeji, pohlídáš je?“</p>
			<p class="MLP_text ParaOverride-1">Vstal. Řekl pár tichých slov svým mužům. Juraj vyšel z&#160;lesa, ostatní ho v&#160;houfu pomalu sledovali.</p>
			<p class="MLP_text ParaOverride-1">Kráčel nízkou trávou přímo k&#160;velikému kameni, na kterém seděl bača. Byl to už starší člověk, ale zaznamenal Juraje okamžitě. Pomalu sklouzl z&#160;kamene a&#160;čekal. Stádečko koní se páslo opodál.</p>
			<p class="MLP_text ParaOverride-1">Juraj došel k&#160;pastýři a&#160;pozdravil.</p>
			<p class="MLP_text ParaOverride-1">„Copak chceš, chlapče?“ zeptal se bača.</p>
			<p class="MLP_text ParaOverride-1">„Máš pěkné koně,“ pochválil Juraj zvířata. „Ale nikde tady nevidím salaš.“</p>
			<p class="MLP_text ParaOverride-1">Bača ukázal hlavou k&#160;nízkému vršku.</p>
			<p class="MLP_text ParaOverride-1">„Je za kopcem. Není to daleko.“</p>
			<p class="MLP_text ParaOverride-1">„Komu patří?“ zeptal se Juraj.</p>
			<p class="MLP_text ParaOverride-1">„Jako všechno tady,“ řekl bača. „Hraběti Löwenburgovi z&#160;Tepličky. Komu jinému?“</p>
			<p class="MLP_text ParaOverride-1">„A&#160;cože pase za vodou? Myslil jsem, že panství končí na břehu Váhu.“</p>
			<p class="MLP_text ParaOverride-1">Bača se zasmál. „Můžeš mu to jít vysvětlit. Včera je koupil od žilinských.“</p>
			<p class="MLP_text ParaOverride-1">„To počká,“ přikývl Juraj. „Řekl bych, že pan hrabě ani tolik koní nepotřebuje. Koneckonců člověk může sedět vždycky jen na jednom. Nemám pravdu?“</p>
			<p class="MLP_text ParaOverride-1">„Věděl jsem to, jak jste se ukázali nahoře u&#160;lesa,“ řekl pomalu bača. „Ale pamatuj si, že jste si je vzali sami a&#160;že jsem se bránil.“</p>
			<p class="MLP_text ParaOverride-1">„Neměj strach,“ usmál se Jánošík, „když povíš panu hraběti, že nás byl celý regiment, nic ti neudělá. A&#160;ještě mu poraď, ať se na ty koně zeptá žilinského kupce pana Šipoše. Hádám, že si ti dva můžou docela pěkně popovídat.“</p>
			<p class="MLP_text ParaOverride-1">Obrátil se a&#160;zdvihl ruku. Uhorčík v&#160;čele svých chlapců přišel blíž a&#160;pozdravil baču. Bača se po nich pozorně podíval.</p>
			<p class="MLP_text ParaOverride-1">„Pěkný regiment,“ přikývl uznale. „Ale jestli mi chcete udělat radost, tak mě svažte. Jinak mě pak bude vázat dráb.“</p>
			<p class="MLP_text ParaOverride-1">Uhorčík se zasmál. „Dobrý nápad.“</p>
			<p class="MLP_text ParaOverride-1">Malý Vrábel s&#160;Moravčíkem přistoupili blíž, v&#160;rukou se jim objevily provazy. Přitáhli bačovi ruce k&#160;tělu a&#160;ještě mu svázali kotníky na nohou.</p>
			<p class="MLP_text ParaOverride-1">„Nebudeme to moc utahovat,“ konejšil ho Vrábel. „Jenom, tak, aby se neřeklo.“</p>
			<p class="MLP_text ParaOverride-1">Uhorčík vytáhl z&#160;Šipošova měšce lesklý žlutý peníz a&#160;dal ho bačovi.</p>
			<p class="MLP_text ParaOverride-1">„To není pro Löwenburga. To je pro tebe.“</p>
			<p class="MLP_text ParaOverride-1">„Můžete ty provazy přitáhnout víc,“ řekl bača.</p>
			<p class="MLP_text ParaOverride-1">Uhorčík čekal, až Vrábel s&#160;Moravčíkem dokončí svou práci, pak se obrátil ke koním.</p>
			<p class="MLP_text ParaOverride-1">„A&#160;teď si vybereme.“</p>
			<p class="MLP_text ParaOverride-1">„Pomalu,“ řekl Jánošík. „Musíme pomalu, jinak je budeme honit po louce od lesa k&#160;lesu.“</p>
			<p class="MLP_text ParaOverride-1">Rozestoupili se a&#160;krok za krokem se blížili ke koním. Každý si vybral jednoho, téměř loudavě se dostali až k&#160;nim. Jurajovi, Uhorčíkovi, Huncagovi a&#160;Kubovi Chlastiakovi se to podařilo hned napoprvé, bylo znát, že koním rozumějí a&#160;že to s&#160;nimi dovedou. Ale před ostatními se koně dali znenadání do trysku a&#160;letěli loukou k&#160;lesu; trvalo chvíli, než je pochytali, museli je nadhánět, bylo přitom křiku a&#160;smíchu ažaž.</p>
			<p class="MLP_text ParaOverride-1">Konečně byl každý na koňském hřbetě. Ondruš přivedl z&#160;úkrytu oba Šipošovy koně s&#160;balíky sukna a&#160;vzal si od Juraje malou kobylku. Byla tak nízká, že se mu nohy málem dotýkaly trávy.</p>
			<p class="MLP_text ParaOverride-1">Zamávali na baču a&#160;zmizeli v&#160;protějším lese. Pomalu se začalo stmívat.</p>
		</div>
</body>
</html>