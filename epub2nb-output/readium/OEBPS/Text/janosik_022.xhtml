<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">17</p>
			<p class="MLP_text_bez1radku ParaOverride-1">Pan Skalka vyhlížel nepokojně okénkem kočáru na řeku a&#160;na strmé skalní srázy protějšího břehu. Jel z&#160;trenčínské stolice do Ružomberka na hostinu a&#160;nevydal se na cestu s&#160;prázdnou. Úžiny pod Strečnem ho zneklidňovaly; chystalo se k&#160;dešti a&#160;mezi skálami bylo už teď krátce po poledni bezmála šero. Voda ve Váhu mu připadala skoro černá, jak se v&#160;ní odrážely temné mraky.</p>
			<p class="MLP_text ParaOverride-1">Pro jistotu si vzal na cestu dva hajduky, jeden seděl na kozlíku a&#160;druhý klusal před kočárem na koni, ale nevypadá to takhle ještě nápadněji? Možná by bylo lepší, kdyby jel sám, bez doprovodu, aspoň by na sebe tak neupozorňoval. Dlouhý špičatý nos se mu ještě víc protáhl, úzké tváře mu pobledly. Kdyby už měli ty prokleté úžiny za sebou! Doby jsou nejisté, všude se potuluje všelijaká cháska lotrovská, člověk aby se bál vytáhnout paty z&#160;města. Vojna už dávno skončila, a&#160;co se změnilo?</p>
			<p class="MLP_text ParaOverride-1">Trhl sebou, venku se rozpoutala divoká střelba. Pan Skalka se schoulil do koutka a&#160;zavřel oči. Cítil, jak mu po zádech stéká studený pot. Pak se vymrštil a&#160;zabušil divoce do přední stěny.</p>
			<p class="MLP_text ParaOverride-1">„Jeď, jeď, práskni do koní!“</p>
			<p class="MLP_text ParaOverride-1">Kočár však zastavil. Střelba utichla stejně rychle, jako začala. Venku bylo ticho, jen Váh šuměl a&#160;hučel v&#160;peřejích.</p>
			<p class="MLP_text ParaOverride-1">Pan Skalka se krčil v&#160;koutku sedadla a&#160;téměř nedýchal. Znenadání vykřikl hrůzou.</p>
			<p class="MLP_text ParaOverride-1">V&#160;okénku se objevila strašná tvář: zarostlá, černá, s&#160;divokýma očima. Pak zmizela, dveře se rozletěly a&#160;stejně strašný hlas zahřímal:</p>
			<p class="MLP_text ParaOverride-1">„Vylez, nebo ti pomůžeme!“</p>
			<p class="MLP_text ParaOverride-1">Zatajil dech a&#160;vystoupil. Před ním stál vysoký, obrovský chlap s&#160;černým hnízdem vlasů, v&#160;každé ruce pistoli, a&#160;posměšně se šklebil. V&#160;levém uchu měl lesklý kruh náušnice.</p>
			<p class="MLP_text ParaOverride-1">Kolem kočáru byl houf mužů v&#160;těsných soukenných kalhotách a&#160;v&#160;zelených košilích, všichni měli pistole. Hajduci stáli na okraji cesty, zády k&#160;sobě, a&#160;jeden z&#160;těch lidí je pevně svazoval. Obě karabiny ležely uprostřed cesty.</p>
			<p class="MLP_text ParaOverride-1">Kdo ví, pomyslil si trpce pan Skalka, jestli vůbec vystřelili! Proč jenom jsem je bral? Nejspíš se vzdali bez jediného výstřelu, se vším je konec, to je moje poslední hodinka.</p>
			<p class="MLP_text ParaOverride-1">Vysoký štíhlý muž, který stál u&#160;hajdukova koně, přistoupil blíž a&#160;přikázal:</p>
			<p class="MLP_text ParaOverride-1">„Prohledat kočár!“</p>
			<p class="MLP_text ParaOverride-1">Dva zbojníci vyhodili na cestu vaky a&#160;malou dřevěnou skříňku. Otevřeli ji a&#160;uznale hvízdli. V&#160;truhličce se zaleskly stříbrné lžíce, prsteny a&#160;zlaté řetízky. Z&#160;vaků vytáhli vyšívané kabátce a&#160;velikou stříbrnou číši.</p>
			<p class="MLP_text ParaOverride-1">Jeden z&#160;hromotluků přistoupil k&#160;panu Skalkovi a&#160;ten zavřel oči. Vysoký mládenec ho pobaveně pozoroval.</p>
			<p class="MLP_text ParaOverride-1">Pan Skalka klesl na kolena.</p>
			<p class="MLP_text ParaOverride-1">„Milost, pane! Daruj mi aspoň život!“</p>
			<p class="MLP_text ParaOverride-1">Jánošík se přestal usmívat.</p>
			<p class="MLP_text ParaOverride-1">„Nejsem pán. A&#160;nepros o&#160;milost, třeseš se jako zajíc. Jak se jmenuješ?“</p>
			<p class="MLP_text ParaOverride-1">„Jsem ctihodný měšťan z&#160;Trenčína, pane. Kupec.“</p>
			<p class="MLP_text ParaOverride-1">„Ptal jsem se, jak se jmenuješ!“</p>
			<p class="MLP_text ParaOverride-1">„Skalka, pane.“</p>
			<p class="MLP_text ParaOverride-1">„Vidím,“ řekl Jánošík a&#160;ukázal hlavou na stříbro a&#160;zlato, „že se ve svém kupeckém řemesle vyznáš.“</p>
			<p class="MLP_text ParaOverride-1">„Je to jen skromný dárek, pane. Pro vás. Nechte si všechno, jenom se nade mnou slitujte!“</p>
			<p class="MLP_text ParaOverride-1">Moravčík s&#160;Huncagou hodili svázané hajduky na dno kočáru.</p>
			<p class="MLP_text ParaOverride-1">„Možná se slitujeme, možná neslitujeme. Ale ty dary si rádi necháme. Chlastiaku, postarej se o&#160;kočár!“</p>
			<p class="MLP_text ParaOverride-1">Vysoký a&#160;hranatý kolohnát přistoupil ke kočáru, vytáhl ze zadního kola zákolník a&#160;hodil ho do řeky. Potom se opřel o&#160;loukoť, kolo vypadlo a&#160;kočár se naklonil.</p>
			<p class="MLP_text ParaOverride-1">V&#160;tom okamžiku se rozlehlo v&#160;zátočině cesty havraní krákání a&#160;hned vzápětí se rozkřičela sojka.</p>
			<p class="MLP_text ParaOverride-1">„Do lesa,“ zavelel Jánošík. Kývl na Skalku a&#160;řekl: „Ty půjdeš s&#160;námi!“</p>
			<p class="MLP_text ParaOverride-1">Plavček dloubl kupce do zad pistolí.</p>
			<p class="MLP_text ParaOverride-1">„Jestli jen špitneš, zle skončíš, to mi můžeš věřit.“</p>
			<p class="MLP_text ParaOverride-1">Vběhli do strmé stráně a&#160;keře se za nimi zavřely. Kousek stoupali, potom se zastavili.</p>
			<p class="MLP_text ParaOverride-1">Nakloněný kočár stál na cestě, vozka slezl a&#160;snažil se znovu nasadit kolo. Kůň se popásal v&#160;trávě nad řekou.</p>
			<p class="MLP_text ParaOverride-1">Od zátočiny se ozval rachot vozu a&#160;téměř současně se objevil další kočár. Řítil se kupředu, až kamení odskakovalo. Kočí spatřil nakloněný Skalkův kočár a&#160;vozku s&#160;kolem v&#160;ruce. Strhl opratě a&#160;zastavil.</p>
			<p class="MLP_text ParaOverride-1">„Co se stalo?“</p>
			<p class="MLP_text ParaOverride-1">„Dej bohu duši a&#160;nám peníze,“ ozvalo se z&#160;křoví nad cestou místo odpovědi.</p>
			<p class="MLP_text ParaOverride-1">Zapraskaly dva nebo tři výstřely, koně se vzepjali a&#160;začali se plašit. Z&#160;houštiny vyskočil Chlastiak a&#160;zavěsil se jim na uzdu.</p>
			<p class="MLP_text ParaOverride-1">U&#160;kočáru rázem stálo pět mužů v&#160;zelených košilích.</p>
			<p class="MLP_text ParaOverride-1">Chvíli se nic nepohnulo. Potom se kočár slabě zhoupl a&#160;v&#160;otvoru dvířek se objevil neuvěřitelně kulatý tlouštík. Spatřil zbojníky a&#160;zežloutl ve tváři. Tiše zaúpěl.</p>
			<p class="MLP_text ParaOverride-1">Také zbojníci se na něj překvapeně zadívali. Potom se rozesmáli a&#160;řehonili se, až jim z&#160;očí tekly slzy. Sotva smích začal povolovat, někdo z&#160;nich ukázal rukou na tlouštíka a&#160;všichni se rozesmáli nanovo.</p>
			<p class="MLP_text ParaOverride-1">Z&#160;lesa vystoupili ostatní. Z&#160;křovin vylezl pan Skalka, krok za ním Plavček.</p>
			<p class="MLP_text ParaOverride-1">Jánošík přistoupil blíž a&#160;pohlédl užasle na tlouštíka. Bylo to znamení k&#160;novému výbuchu smíchu.</p>
			<p class="MLP_text ParaOverride-1">„To snad není pravda,“ vykřikl Chlastiak. „A&#160;já vždycky myslel, že do jednoho stromu dvakrát neuhodí!“</p>
			<p class="MLP_text ParaOverride-1">„Škoda,“ zvolal Moravčík, „že Huncaga vartuje. Toho by snad trefil šlak!“</p>
			<p class="MLP_text ParaOverride-1">„Musíme panstvo seznámit,“ řekl Jánošík. Chlastiak popostrčil zajatce kupředu.</p>
			<p class="MLP_text ParaOverride-1">„Pan Skalka, měšťan trenčínský. Pan Šipoš, zrovna tak ctihodný občan žilinský.“</p>
			<p class="MLP_text ParaOverride-1">„Nechci,“ řekl povýšeně Šipoš, „abyste mě srovnávali s&#160;kdejakým kramářem. Já jsem poctivý kupec. Chudobný, ale poctivý.“</p>
			<p class="MLP_text ParaOverride-1">„To už jsme jednou slyšeli,“ přikývl Jánošík. „Tak co jsi nám přivezl tentokrát?“</p>
			<p class="MLP_text ParaOverride-1">Sútora vylezl ze Šipošova kočáru a&#160;držel malý váček.</p>
			<p class="MLP_text ParaOverride-1">„Nějaké prstýnky a&#160;pár zlatých.“</p>
			<p class="MLP_text ParaOverride-1">Podal měšec kapitánovi.</p>
			<p class="MLP_text ParaOverride-1">„Měl by ses příště polepšit,“ řekl Jánošík. „To ten tvůj trenčínský kramář byl štědřejší. Jenom se podívej, jaké dary nám přichystal!“</p>
			<p class="MLP_text ParaOverride-1">„Dary?“ zeptal se Šipoš ohromeně.</p>
			<p class="MLP_text ParaOverride-1">Jánošík ukázal na vaky při okraji cesty. Plavček otevřel truhlici. Šipoš se obrátil a&#160;zhluboka se nadechl. Pak pokrčil rameny a&#160;řekl zlobně:</p>
			<p class="MLP_text ParaOverride-1">„Poctivým borgem člověk takovou pokladnici nenaplní.“</p>
			<p class="MLP_text ParaOverride-1">„Ty budeš mluvit o&#160;poctivosti?“ zasípal pan Skalka. „Ty tkalounkáři, ty plátýnkáři, ty partyko zlodějská!“</p>
			<p class="MLP_text ParaOverride-1">Sápal se na Šipoše, chlapci je museli odtrhnout.</p>
			<p class="MLP_text ParaOverride-1">„Tak dost,“ řekl Jánošík. „To si povíte cestou. Kubo, kočár!“</p>
			<p class="MLP_text ParaOverride-1">Za okamžik leželo na cestě další kolo. Chlastiak je pustil ze svahu do řeky. Žbluňklo to a&#160;voda vysoko vystříkla.</p>
			<p class="MLP_text ParaOverride-1">„Plavčíku, koně!“</p>
			<p class="MLP_text ParaOverride-1">Plavček přivedl osedlaného koně. Jánošík se vyšvihl do sedla.</p>
			<p class="MLP_text ParaOverride-1">Chlastiak se pořád ještě smál. Přistoupil k&#160;Šipošovi a&#160;pobídl ho:</p>
			<p class="MLP_text ParaOverride-1">„No tak, bude to?“</p>
			<p class="MLP_text ParaOverride-1">Kupec pochopil. Odevzdaně se sklonil, zul si střevíce, podíval se nešťastně na Jánošíka a&#160;hodil je do řeky.</p>
			<p class="MLP_text ParaOverride-1">„Ty taky,“ řekl Chlastiak Skalkovi. Kupec rychle uposlechl.</p>
			<p class="MLP_text ParaOverride-1">„A&#160;teď můžete jít,“ přikázal Jánošík. „Do Ružomberka je daleko.“</p>
			<p class="MLP_text ParaOverride-1">Kupci pomalu vykročili. Bílé punčochy za nimi svítily jako zaječí ocásky. Malý Vrábel pohlédl na řeku a&#160;řekl:</p>
			<p class="MLP_text ParaOverride-1">„Tak teď už tady chybí jen oravský plebán.“</p>
			<p class="MLP_text ParaOverride-1">Ale řeka byla prázdná. Začalo drobně pršet.</p>
			<p class="MLP_text ParaOverride-1">Pršelo několik dnů. Celá první polovina máje byla studená a&#160;chladná.</p>
			<p class="MLP_text ParaOverride-1">Konečně se vyčasilo, nad lesy Vrátné doliny táhly bílé páry, rozplývaly se mezi skálami a&#160;srážely se znovu.</p>
			<p class="MLP_text ParaOverride-1">Bylo nedělní odpoledne a&#160;slunce se začalo pomalu naklánět k&#160;vrchům.</p>
			<p class="MLP_text ParaOverride-1">Z&#160;otevřených oken krčmy v&#160;Terchové tryskala změť veselých hlasů, housličky vyhrávaly do tance, písnička střídala písničku. Ti, co se nevešli do hospody, stáli u&#160;oken, podupávali do taktu, výskali.</p>
			<p class="MLP_text ParaOverride-1">Imrich Medvecký, dráb Jeho hraběcí Milosti, sestupoval od Vyšného Kamení a&#160;vracel se domů, do Belé. Vyřídil příkaz, aby nazítří chlapi spravili stržený mostek do Kubíkové a&#160;už se těšil, že si po tom plahočení blátivými cestami konečně odpočine.</p>
			<p class="MLP_text ParaOverride-1">Zaslechl od Terchové veselý zpěv a&#160;zastavil se. Chvíli naslouchal, potom se obrátil a&#160;pomalu zamířil k&#160;dědině. Přes cestu tekla voda a&#160;Medvecký odbočil na kamenitou stezku, kde se přece jen nemusel brodit hlubokým blátem. Znovu se zastavil a&#160;poslouchal. V&#160;krčmě se musela veselit snad celá Terchová.</p>
			<p class="MLP_text ParaOverride-1">Náhle zbystřil zrak. Dole pod olšinami se něco pohnulo. Zaclonil si oči, zapadající slunce teď kreslilo v&#160;olších a&#160;vrbách každý lísteček, každý proutek. Opět zahlédl pohyb. Přeběhl ještě pár kroků ve skrytu lísek a&#160;opatrně vyhlédl k&#160;olšinám. Dech se v&#160;něm zatajil.</p>
			<p class="MLP_text ParaOverride-1">O&#160;kmen staré olše se tam opíral vysoký chlap a&#160;díval se přímo před sebe. Od cesty ho nemohl nikdo spatřit a&#160;sám jistě viděl každý kámen. Měl soukenné kalhoty, zelenou košili a&#160;za pasem pistole.</p>
			<p class="MLP_text ParaOverride-1">Dráb už na nic nečekal. Obrátil se, houštinami se proplížil až ke Kamení a&#160;rozběhl se k&#160;Belé.</p>
			<p class="MLP_text ParaOverride-1">Krčmář Rajčan se nestačil otáčet. Cikáni vyhrávali, ale hlasy chlapců v&#160;zelených košilích byly silnější, venku za okny se přidaly další. Rezatý Ondruš tancoval s&#160;mlynářovou Katkou, ruce měl vysoko nad hlavou, Katce svítily černé oči, výskala a&#160;smála se.</p>
			<p class="MLP_text ParaOverride-1">Jánošík stál u&#160;cikánů a&#160;zpíval. Zamával vesele na Matěje, kolem se mihl Jurajův bratr Janko, také Martin tu byl, Chalupkův syn Andrej, Merjad i&#160;Dykoš, malá světlovlasá Vrábelička, šátek se jí svezl z&#160;vlasů, ale tancovala dál a&#160;tváře jí hořely.</p>
			<p class="MLP_text ParaOverride-1">„Hej, chlapi, dost!“</p>
			<p class="MLP_text ParaOverride-1">Cikáni přestali, jako když utne. Všechny hlavy se obrátily k&#160;Jáno­šíkovi, malá okna se zaplnila zvědavými tvářemi.</p>
			<p class="MLP_text ParaOverride-1">„A&#160;teď se tancuje za prstýnky!“ vykřikl Jánošík. „Hunčíku, Ondřeji, Kubo!“</p>
			<p class="MLP_text ParaOverride-1">Huncaga, Ondruš a&#160;Chlastiak vytáhli z&#160;opasků prstýnky a&#160;navlékli je svým tanečnicím na prsty. Jánošík jich vyhodil do vzduchu celou hrst, zableskly se, děvčata a&#160;ženské je s&#160;výskotem chytaly ve vzduchu. Jeden prstýnek dal Rajčanově vytáhlé dcerce, Jančinově Liti navlékl prsten s&#160;velikým modrým kamenem, pak vyhodil ke stropu hrst zlatých a&#160;stříbrných řetízků. Obrátil se a&#160;postavil na lavici před Rajčanovu malou ženičku stříbrný pohár. Krčmou to užasle zašumělo.</p>
			<p class="MLP_text ParaOverride-1">„A&#160;to je pro tebe, aby Rajčan neškodoval!“</p>
			<p class="MLP_text ParaOverride-1">Cikáni zase spustili. Krčma se jen třásla.</p>
			<p class="MLP_text ParaOverride-1">Venku se už dávno setmělo, ale nikdo si toho nevšímal, písnička stíhala písničku, smích vybuchoval znovu a&#160;znovu, drsné hlasy mužů i&#160;vysoké hlasy děvčat a&#160;žen, písničky z&#160;Terchové, z&#160;Kysuc i&#160;od Váhu, táhlé trávnice i&#160;rozpustilé písničky od Zázrivé. Terchová měla svátek.</p>
			<p class="MLP_text ParaOverride-1">Jánošík se protlačil ke svému bratrovi. Vtiskl mu něco do ruky.</p>
			<p class="MLP_text ParaOverride-1">„To je pro tebe. A&#160;pro otce, ať nemá starosti. A&#160;dej něco tetě Krištofíkové. Taky vždycky pomohla, když jsme potřebovali.“</p>
			<p class="MLP_text ParaOverride-1">„Ďurine,“ řekl Janko, „ty jsi z&#160;nás ze všech nejlepší. Chtěl bych být jako ty.“</p>
			<p class="MLP_text ParaOverride-1">„Pro těch pár zlatých a&#160;prstýnků?“</p>
			<p class="MLP_text ParaOverride-1">Janko zavrtěl hlavou.</p>
			<p class="MLP_text ParaOverride-1">„Proto ne. Ale nemusíš pořád hrbit hřbet jako my. Jsi volný.“</p>
			<p class="MLP_text ParaOverride-1">Jánošík rozhodil šťastně rukama.</p>
			<p class="MLP_text ParaOverride-1">„Volný jako pták v&#160;povětří!“</p>
			<p class="MLP_text ParaOverride-1">„Jednou taky odejdu,“ řekl Janko.</p>
			<p class="MLP_text ParaOverride-1">„Ne, to ne. Jeden zbojník v&#160;chalupě stačí. Co by tomu řekla máma?“</p>
			<p class="MLP_text ParaOverride-1">Mlynářova Katka a&#160;Jančinova Liti vtáhly s&#160;výskotem Juraje do tance. Cikáni hráli jako zběsilí.</p>
			<p class="MLP_text ParaOverride-1">Venku už byla dávno tma.</p>
			<p class="MLP_text ParaOverride-1">Noc se nakláněla k&#160;půlnoci, když se dveře náhle rozletěly a&#160;do krčmy vtrhl Moravčík.</p>
			<p class="MLP_text ParaOverride-1">„Hajduci! Hajduci jdou!“</p>
			<p class="MLP_text ParaOverride-1">Nastala vřava. Ženské křičely, muži se natlačili ke dveřím.</p>
			<p class="MLP_text ParaOverride-1">„Ticho!“ vykřikl Jánošík.</p>
			<p class="MLP_text ParaOverride-1">Křik rázem zmlkl. Všichni obrátili hlavy k&#160;Jurajovi, který stál rozkročen uprostřed krčmy.</p>
			<p class="MLP_text ParaOverride-1">Ve dveřích se objevil udýchaný Sútora.</p>
			<p class="MLP_text ParaOverride-1">„Hajduci jsou při cestě z&#160;Vrátné, je jich plný les!“</p>
			<p class="MLP_text ParaOverride-1">„Zůstaňte všichni v&#160;krčmě,“ přikázal Jánošík. „Nic se nestalo, nikdo nás neviděl, o&#160;ničem nevíte. Cikáni, hrajte!“</p>
			<p class="MLP_text ParaOverride-1">Skokem byl u&#160;dveří.</p>
			<p class="MLP_text ParaOverride-1">„Chlapci, za mnou!“</p>
			<p class="MLP_text ParaOverride-1">Zbojníci se vrhli za svým kapitánem a&#160;zmizeli ve tmě. Cikáni začali nesměle hrát. Nikdo se ani nepohnul.</p>
			<p class="MLP_text ParaOverride-1">Zvenčí se ozval křik. Do krčmy se vřítili hajduci, v&#160;oknech se ježily karabiny.</p>
			<p class="MLP_text ParaOverride-1">„Kde jsou?“ vykřikl vysoký hajduk ve dveřích.</p>
			<p class="MLP_text ParaOverride-1">„Koho hledáte?“ zeptal se Dykoš.</p>
			<p class="MLP_text ParaOverride-1">„Netvař se, že nevíš! Kde je to zbojstvo lotrovské?“</p>
			<p class="MLP_text ParaOverride-1">„Nevíme o&#160;nikom,“ řekl Matěj. „Nikoho jsme neviděli.“</p>
			<p class="MLP_text ParaOverride-1">„Všechno prohledat!“ rozkázal hajduk. Houf hajduků zaplavil krčmu.</p>
			<p class="MLP_text ParaOverride-1">Zbojníci se rozběhli podle chalup k&#160;lesu, ale ze tmy se ozvala divoká střelba. Téměř současně zarachotily karabiny i&#160;na cestě od Zázrivé a&#160;na opačné straně od Belé.</p>
			<p class="MLP_text ParaOverride-1">Jánošíka napadlo, že hajduci udělali chybu: tou střelbou se prozradili. Teď věděl, že obklíčili dědinu a&#160;odřízli i&#160;přístup k&#160;spásným lesům a&#160;horám nad Vrátnou.</p>
			<p class="MLP_text ParaOverride-1">„Rychle zpátky!“</p>
			<p class="MLP_text ParaOverride-1">Proběhli skloněni mezi chalupami, několika skoky se přenesli přes cestu a&#160;vrhli se do olšových houštin podle Varínky.</p>
			<p class="MLP_text ParaOverride-1">Jánošík běžel vpředu, ostatní za ním. Skoro po paměti se proplétal známými stezičkami. Občas za ním někdo zakopl nebo narazil do větví a&#160;tlumeně zaklel, ale běžel zas dál.</p>
			<p class="MLP_text ParaOverride-1">Střelba za jejich zády umlkala.</p>
			<p class="MLP_text ParaOverride-1">Přeběhli vodou a&#160;znovu se ponořili do neprostupného, temného houští. Na horním okraji vrbin se Jánošík zastavil. Naslouchali. Z&#160;dědiny bylo slyšet vzdálený křik a&#160;lomoz. Některý z&#160;hajduků vystřelil několikrát do olšové spleti, ale byly to jen náhodné rány bez míření.</p>
			<p class="MLP_text ParaOverride-1">Když svítalo, byli už horní chlapci se svým kapitánem v&#160;lesích Velhory a&#160;od Mravečníku sledovali shora dědinu.</p>
			<p class="MLP_text ParaOverride-1">Nikde se nic nepohnulo. Potom k&#160;nim závan větru přinesl vzdálený zvuk cikánských housliček.</p>
			<p class="MLP_text ParaOverride-1">Oddechli si a&#160;rozesmáli se.</p>
			<p class="MLP_text ParaOverride-1">Celý den zůstali v&#160;hustém lese na hřebeni Velhory. Když se setmělo, zamířil Jánošík dolů k&#160;vrbovému houští kolem Varínky. Vrátil se ještě před půlnocí.</p>
			<p class="MLP_text ParaOverride-1">„Nikomu se nic nestalo,“ řekl svým chlapcům. „Hajduci obrátili pár chalup vzhůru nohama, ale nadarmo. Jen v&#160;krčmě našli ten stříbrný pohár. Už odtáhli, ale na okraji vesnice nechali hlídky.“</p>
			<p class="MLP_text ParaOverride-1">Po svazích Okrouhlice přešla celá družina až k&#160;místu, kde lesy sestupovaly na samotný břeh Varínky.</p>
			<p class="MLP_text ParaOverride-1">Dlouho čekali, a&#160;když se nikde nic nepohnulo, přebrodili řeku a&#160;zmizeli v&#160;nekonečných lesích pod Sokolím.</p>
			<p class="MLP_text ParaOverride-1">Löwenburg zverboval všechny své dráby a&#160;poslal je k&#160;Terchové, aby prohledali okolní lesy. Šli jen váhavě a&#160;neradi, drželi se v&#160;houfu a&#160;daleko do lesa se neodvážili. Ján Litiský, dráb z&#160;Tepličky, prohlásil rovnou:</p>
			<p class="MLP_text ParaOverride-1">„Do lesa mě nikdo nedostane. Mám dvanáct dětí, a&#160;život jen jeden. Tohle je věc hajduků, ať si to vyřídí sami.“</p>
			<p class="MLP_text ParaOverride-1">Dostal třicet ran holí.</p>
			<p class="MLP_text ParaOverride-1">Rychtářům dědin kolem Terchové Löwenburg přikázal, aby vyslali na pomoc hajdukům všechny své poddané; na jeho žádost vydal podobný příkaz i&#160;gróf Pavel Esterházy z&#160;horních Kysuc.</p>
			<p class="MLP_text ParaOverride-1">Oščadnický rychtář Michal Kucharčík řekl správci, když jim ten rozkaz vyřizoval:</p>
			<p class="MLP_text ParaOverride-1">„Z&#160;mé vsi nepůjde ani noha. O&#160;žádných zbojnících nic nevím a&#160;nám v&#160;Oščadnici nikdo nezkřivil ani vlásek na hlavě.“</p>
			<p class="MLP_text ParaOverride-1">Obrátil se a&#160;bez dalších řečí odešel domů.</p>
		</div>
</body>
</html>