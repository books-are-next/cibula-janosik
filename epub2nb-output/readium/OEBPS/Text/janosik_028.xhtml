<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-23" class="MLP_uroven2_kapitola ParaOverride-1">23</p>
			<p class="MLP_text_bez1radku_-12-0- ParaOverride-1">Přešli Královu holi a&#160;na palouku mezi skálami si rozdělali u&#160;malého pramene oheň. Noc už byla v&#160;té výšce studená, nechali oheň hořet až do rána. Když se rozednilo, sestoupili do údolí na severní stranu a&#160;podle Váhu se pustili k&#160;Hóvaldům.</p>
			<p class="MLP_text ParaOverride-1">Nad Važcem narazili na dva valachy, pásli stádo ovcí. Jeden z&#160;nich jim hned na uvítanou řekl, že tudy před krátkou chvílí projížděla nějaká bohatá vdova, jmenovala se Schardonka, a&#160;vozka vyprávěl, že jedou až z&#160;Levoče někam do Liptova. Paní to byla zlá a&#160;žlučovitá, jen na malou chvíli kočár zastavil dole na salaši, aby se Schardonka trochu najedla a&#160;napila; ale nechutnal jí ani sýr, ani sladká žinčice, křičela na valachy i&#160;na vozku. V&#160;kočáře je s&#160;ní jen jeden průvodce, ale má pušku.</p>
			<p class="MLP_text ParaOverride-1">Regiment se pustil i&#160;s&#160;valachem podle vody. Nedaleko Východně kočáry dohonili. Cesta tam tvořila táhlý oblouk, nadběhli si lesem a&#160;čekali ve stráni nad Garajovým potokem.</p>
			<p class="MLP_text ParaOverride-1">Nečekali dlouho, kočár se objevil za malou chvíli. Byl to velký, starobylý hintov, kolébal se na kamenité cestě a&#160;vozka marně pobízel koně k&#160;rychlejší chůzi. V&#160;okénku se objevila protáhlá úzká tvář a&#160;paní Schardonka nevybíravými slovy spílala vozkovi.</p>
			<p class="MLP_text ParaOverride-1">Zbojníci tu podívanou chvíli pobaveně pozorovali. Když přijel kočár blíž, Jánošík vyskočil.</p>
			<p class="MLP_text ParaOverride-1">„Stůj! Dej bohu duši a&#160;nám peníze!“</p>
			<p class="MLP_text ParaOverride-1">Vozka práskl bičem a&#160;koně se rozběhli. Z&#160;okénka se vysunula hlaveň pušky.</p>
			<p class="MLP_text ParaOverride-1">Vystřelili všichni najednou vysoko nad kočár, rozlehlo se to mezi stráněmi a&#160;smrkovým lesem jako zadunění hromu. Koně se vzepjali, ale to už byl u&#160;nich Huncaga a&#160;zavěsil se jim na opratě. „Nejdřív ten s&#160;puškou!“ zavelel Jánošík.</p>
			<p class="MLP_text ParaOverride-1">V&#160;kočáru se nic nepohnulo. Jánošík vystřelil znovu, tentokrát z&#160;karabiny barona Révaye. Teď už mířil pod kola kočáru.</p>
			<p class="MLP_text ParaOverride-1">Dvířka se rychle otevřela, velikým obloukem z&#160;nich vyletěla puška a&#160;zůstala ležet v&#160;trávě.</p>
			<p class="MLP_text ParaOverride-1">„Když neposlechnete naše rozkazy,“ zvolal Jánošík, „budeme střílet! Všichni z&#160;kočáru!“</p>
			<p class="MLP_text ParaOverride-1">Vystoupil muž v&#160;červeném husarském kabátu a&#160;dvorně pomáhal vysoké hubené ženě. Měla dlouhou koňskou tvář a&#160;šedou paruku, která se jí svezla na stranu.</p>
			<p class="MLP_text ParaOverride-1">Zbojníci okamžitě obstoupili kočár.</p>
			<p class="MLP_text ParaOverride-1">„Kam tak rychle, krasavice?“ zeptal se Huncaga. „Cože máš tolik naspěch?“</p>
			<p class="MLP_text ParaOverride-1">Schardonka se zamračeně rozhlédla. Oči jí planuly vztekem.</p>
			<p class="MLP_text ParaOverride-1">„Jak se opovažujete?“ vykřikla krákoravým hlasem.</p>
			<p class="MLP_text ParaOverride-1">„Kamarádi,“ rozesmál se Huncaga, „ta to umí líp než já!“</p>
			<p class="MLP_text ParaOverride-1">Postavil se před Schardonku, zašklebil se a&#160;zakrákoral jako havran. Schardonka se zarazila, ale pak zdvihla hůl. Huncaga zlehka zachytil ránu, rozlomil hůl na tři kusy, jako by to byla tříska, a&#160;hodil ji Schardonce k&#160;nohám.</p>
			<p class="MLP_text ParaOverride-1">„Nedrážděte je, paní,“ nabádal ji tiše muž v&#160;červeném kabátu. „Vidíte, že jsou všeho schopní!“</p>
			<p class="MLP_text ParaOverride-1">„To tedy jsme,“ zasmál se Chlastiak. Vytáhl pistoli a&#160;vystřelil do vzduchu. Muž v&#160;husarském kabátu se přikrčil, ale na Schardonku to nezapůsobilo ani v&#160;nejmenším.</p>
			<p class="MLP_text ParaOverride-1">„Vy lotři,“ rozkřičela se, „vy bando zlotřilá, ledajaká, tolvajská!“</p>
			<p class="MLP_text ParaOverride-1">„Tak dost,“ řekl rázně Jánošík. „Prohledat kočár!“</p>
			<p class="MLP_text ParaOverride-1">Chlastiak se vyhoupl do kočáru.</p>
			<p class="MLP_text ParaOverride-1">„Co po mně chcete?“ zeptala se ostře Schardonka.</p>
			<p class="MLP_text ParaOverride-1">„Vzácná a&#160;urozená paní,“ řekl zrzavý Ondruš, „tady náš kamarád hledá nevěstu a&#160;mysleli jsme, že ty by ses k&#160;němu docela hodila.“</p>
			<p class="MLP_text ParaOverride-1">Postrčil Plavčíka před sebe.</p>
			<p class="MLP_text ParaOverride-1">Schardonka pohlédla na vysokého světlovlasého zbojníka. Plavček se hluboce uklonil.</p>
			<p class="MLP_text ParaOverride-1">„Přijímáš, paní?“ zeptal se uctivě.</p>
			<p class="MLP_text ParaOverride-1">„Víte, kdo já jsem?“ rozkřičela se Schardonka. „Jsem vdova po vysokém oficírovi! A&#160;tohle mi někdo draze zaplatí! Přepadávat poctivé cestující za bílého dne na svobodných cestách!“</p>
			<p class="MLP_text ParaOverride-1">„Taky kde jinde,“ pokrčil rameny Ondruš. „Kdybys nás příště ráčila vyhledat v&#160;lesích, obsloužíme tě i&#160;tam. Aspoň by to pro nás bylo pohodlnější. Na cestách není vždycky bezpečno, věřte mi!“</p>
			<p class="MLP_text ParaOverride-1">„To vidím,“ odvětila suše Schardonka.</p>
			<p class="MLP_text ParaOverride-1">„Zdálo se mi,“ zasáhl Jánošík, „že paní oficírka pospíchá. Nebudeme ji zdržovat.“ Obrátil se ke kočáru.</p>
			<p class="MLP_text ParaOverride-1">„Kubo, pospěš si!“</p>
			<p class="MLP_text ParaOverride-1">Kuba vyskočil s&#160;náručí vaků.</p>
			<p class="MLP_text ParaOverride-1">„Poschovávali to jako syslové,“ řekl omluvně a&#160;položil svou kořist do trávy. „Něco zlata, trochu stříbra, nějaký ten kabát.“</p>
			<p class="MLP_text ParaOverride-1">„A&#160;teď peníze,“ řekl Jánošík a&#160;natáhl ruku. Schardonka se ani nepohnula.</p>
			<p class="MLP_text ParaOverride-1">„Tak bude to?“ řekl Huncaga, strašlivě se zašklebil a&#160;vykročil pomalu k&#160;oficírce.</p>
			<p class="MLP_text ParaOverride-1">„Nepřibližuj se ke mně!“ zavřeštěla Schardonka a&#160;vztekle dupala. Vytáhla ze záhybů svých staromódních šatů naditý měšec a&#160;hodila ho před Hunčíka.</p>
			<p class="MLP_text ParaOverride-1">Jánošík nahlédl do kočáru. Obrátil se a&#160;v&#160;ruce držel dva zplihlé chuchvalce.</p>
			<p class="MLP_text ParaOverride-1">„Co je tohle?“</p>
			<p class="MLP_text ParaOverride-1">„Moje paruky!“ vykřikla Schardonka. „Neopovažuj se!“</p>
			<p class="MLP_text ParaOverride-1">Jánošík se zasmál.</p>
			<p class="MLP_text ParaOverride-1">„Třeba se mi budou někdy hodit. Hunčíku, ukaž, jak by ti slušela!“ Hodil jednu paruku Huncagovi. Vousatý obr si ji nasadil na střapatou černou hlavu a&#160;dvorně se uklonil.</p>
			<p class="MLP_text ParaOverride-1">„Vaše urozenosti, kočár je připraven k&#160;odjezdu.“</p>
			<p class="MLP_text ParaOverride-1">Vřeštící Schardonka zalezla do kočáru, muž v&#160;červeném kabátě nastoupil spěšně za ní.</p>
			<p class="MLP_text ParaOverride-1">„Jeď!“ vykřikl Jánošík na vozku. Kočár se rozjel. Huncaga se rozběhl podle vozu a&#160;šklebil se. Zbojníci se smáli.</p>
			<p class="MLP_text ParaOverride-1">Schardonka se vyklonila, teď už bez paruky, hlavu měla skoro holou. Hrozila pěstí a&#160;křičela.</p>
			<p class="MLP_text ParaOverride-1">„Nadávat umí pěkně,“ poznamenal Chlastiak. „To se hned pozná, že měla za muže oficíra.“</p>
			<p class="MLP_text ParaOverride-1">Kočár zmizel v&#160;oblouku cesty.</p>
			<p class="MLP_text ParaOverride-1">Jánošík naházel kořist do velkého vaku. Hrst zlatých a&#160;zlaté řetízky zavázal do šátku a&#160;položil ho pod velkou kládu nad cestou.</p>
			<p class="MLP_text ParaOverride-1">Valach si chtěl ještě něco zařídit ve Východné; rozloučili se s&#160;ním a&#160;zmizeli v&#160;lese. Uběhli kus cesty, když se najednou Jánošík zastavil.</p>
			<p class="MLP_text ParaOverride-1">„Zapomněli jsme tam ty paruky. Někdy by se nám mohly hodit.“</p>
			<p class="MLP_text ParaOverride-1">„Vrátím se pro ně,“ řekl Zupica a&#160;rozběhl se k&#160;cestě. Za malou chvíli byl zpátky.</p>
			<p class="MLP_text ParaOverride-1">„Šátek je pryč,“ řekl udýchaně. Podal Jánošíkovi paruky. „Určitě si ho vzal ten valach. Proto nechtěl jít s&#160;námi.“</p>
			<p class="MLP_text ParaOverride-1">Jánošík se zakabonil.</p>
			<p class="MLP_text ParaOverride-1">„Nebude daleko. Musíme ho chytit.“</p>
			<p class="MLP_text ParaOverride-1">„Kde ho chceš hledat?“ zeptal se Chlastiak. „Tady v&#160;těch lesích?“</p>
			<p class="MLP_text ParaOverride-1">„Ten nebude v&#160;lese. Ani ve Východné. Hádal bych, že půjde rovnou domů.“</p>
			<p class="MLP_text ParaOverride-1">Běželi podle cesty k&#160;Važci a&#160;ukryli se v&#160;keřích, odkud měli výhled na všechny strany. Nečekali dlouho. Valach utíkal při okraji lesa a&#160;neustále se ohlížel. Málem jim vběhl do rukou. Obrátil se, chtěl zmizet ve smrkovém mlází, ale teď už nemohl uniknout. Chytili ho brzy.</p>
			<p class="MLP_text ParaOverride-1">Nebránil se. Stál uprostřed kruhu svých pronásledovatelů a&#160;díval se do země. Prohledali ho, uzlík měl za košilí. Ani ho nestačil odhodit.</p>
			<p class="MLP_text ParaOverride-1">„Okradl jsi horní chlapce,“ řekl Jánošík. „Víš, co to znamená?“</p>
			<p class="MLP_text ParaOverride-1">Valach zvedl hlavu a&#160;podíval se mu do tváře.</p>
			<p class="MLP_text ParaOverride-1">„Odpusť mi.“</p>
			<p class="MLP_text ParaOverride-1">„Vzít něco pánům,“ rozkřikl se Huncaga, „proč ne? To je spravedlnost. Bereme si jen zpátky to, co nám patří. Ale člověku se ani věřit nechce, že chudák dokáže obrat jiného chudáka.“</p>
			<p class="MLP_text ParaOverride-1">„Budeme tě soudit,“ řekl Jánošík. Rozhlédl se po svých kamarádech. „Co s&#160;ním? Jaký trest navrhujete?“</p>
			<p class="MLP_text ParaOverride-1">Stáli mlčky, neřekli ani slovo. Hněv jako by z&#160;nich vyprchal.</p>
			<p class="MLP_text ParaOverride-1">Jánošík se díval zamyšleně na valacha. Pak se obrátil k&#160;Huncagovi.</p>
			<p class="MLP_text ParaOverride-1">„Hunčíku, rozhodni ty.“</p>
			<p class="MLP_text ParaOverride-1">Huncaga pohlédl překvapeně na svého kapitána.</p>
			<p class="MLP_text ParaOverride-1">„Proč zrovna já?“</p>
			<p class="MLP_text ParaOverride-1">„Chci, abys to byl právě ty. Ale suď spravedlivě.“</p>
			<p class="MLP_text ParaOverride-1">Huncaga se posadil na pařez a&#160;opřel si bradu o&#160;karabinu. Chvíli si zamračeně prohlížel valacha, potom znenadání zaburácel.</p>
			<p class="MLP_text ParaOverride-1">„Tak se aspoň braň! Proč jsi to udělal?“</p>
			<p class="MLP_text ParaOverride-1">Valach mlčel.</p>
			<p class="MLP_text ParaOverride-1">„Možná,“ řekl tiše Jánošík, „že si to ani nevzal pro sebe. Dědiny jsou tady chudé, moc chudé, a&#160;páni je dřou zaživa. Určitě viděl tolik peněz poprvé v&#160;životě.“</p>
			<p class="MLP_text ParaOverride-1">„Kolik máš doma dětí?“ zeptal se Kubo Chlastiak.</p>
			<p class="MLP_text ParaOverride-1">„Devět,“ hlesl valach.</p>
			<p class="MLP_text ParaOverride-1">Dlouho bylo ticho. Pak Huncaga vstal a&#160;řekl vztekle:</p>
			<p class="MLP_text ParaOverride-1">„Teď půjdeš domů a&#160;rozdáš všechno těm, co potřebují nejvíc. Sám si necháš jen tři zlaté. Zatracený život!“</p>
			<p class="MLP_text ParaOverride-1">Obrátil se k&#160;Jánošíkovi.</p>
			<p class="MLP_text ParaOverride-1">„Souhlasíš?“</p>
			<p class="MLP_text ParaOverride-1">Jánošík přikývl.</p>
			<p class="MLP_text ParaOverride-1">„Rozhodl jsi spravedlivě.“</p>
			<p class="MLP_text ParaOverride-1">Huncaga odkopl šátek k&#160;valachovi. „A&#160;nemysli si, že nás podvedeš! Půjdeme s&#160;tebou!“</p>
			<p class="MLP_text ParaOverride-1">Zamířili ke vsi. Valach je zavedl do staré rozbité dřevěnice. Stěny byly černé od kouře, ze stropu padaly na hliněnou podlahu chuchvalce sazí. Bez jediného slova položil na stůl před svou vylekanou ženu tři zlaté a&#160;vyšel ze dveří. Pak s&#160;ním chodili od chalupy k&#160;chalupě. Byli rádi, když to měli za sebou.</p>
			<p class="MLP_text ParaOverride-1">Táhli podle vody ke Štrbě a&#160;nebylo jim do řeči. Pršelo a&#160;drobně popadával sníh, od Kriváně studeně foukalo.</p>
			<p class="MLP_text ParaOverride-1">Zůstali několik dní po chalupách ve Štrbě a&#160;rozdali celou kořist. Nechali si jen paruky, šavli a&#160;jeden zlatý řetízek. Jakmile se trochu vyčasilo, zamířili znovu na Hóvaldy.</p>
			<p class="MLP_text ParaOverride-1">Čekali nad cestou v&#160;lese, který byl teď s&#160;blížící se zimou stále temnější a&#160;temnější.</p>
			<p class="MLP_text ParaOverride-1">Krátce po polednách se ozvalo od dolního zákrutu rachocení kol a&#160;objevil se vůz naložený mohutnými sudy. Za ním druhý a&#160;třetí. Pozorovali koně, jak s&#160;vypětím všech sil táhnou těžký náklad po rozblácené cestě.</p>
			<p class="MLP_text ParaOverride-1">Tázavě se podívali po svém kapitánovi. Jánošík přikývl. Rozběhli se k&#160;vozům.</p>
			<p class="MLP_text ParaOverride-1">Furmani poslušně zastavili a&#160;zvědavě si prohlíželi houf statných horních chlapců s&#160;pistolemi v&#160;rukou. Nezdálo se, že mají strach.</p>
			<p class="MLP_text ParaOverride-1">„Co vezete?“ zeptal se Jánošík.</p>
			<p class="MLP_text ParaOverride-1">Jeden z&#160;furmanů, ramenatý a&#160;podsaditý chlap jako hora, se zasmál do vousů.</p>
			<p class="MLP_text ParaOverride-1">„Víno pro vrchnost v&#160;Hrádku! Chceš ochutnat, zbojníku?“</p>
			<p class="MLP_text ParaOverride-1">„Konečně něco pro zahřátí,“ pochvaloval si Huncaga. „To si dám líbit, jedete jako na zavolanou!“</p>
			<p class="MLP_text ParaOverride-1">„Ale my nepijeme ledajaké patoky,“ ozval se Kubo Chlastiak. „Ručíš vlastní hlavou, že nás neotrávíš?“</p>
			<p class="MLP_text ParaOverride-1">„Tohle je dobré pití z&#160;našich vinic!“ rozhorlil se furman. „Žádná mizerná pálenka! Myslíš, že hrádecký pan generál pije nějaké patoky? A&#160;jestli máš strach, že se otrávíš, rádi se napijeme s&#160;tebou!“</p>
			<p class="MLP_text ParaOverride-1">„Proč ne,“ řekl Jánošík. „Hunčíku, odvezeš dva vozy do Východné, Kubo pojede s&#160;tebou. Sudy tam svalte na návsi, ale musíte hned obrátit, vraťte se i&#160;s&#160;vozy. Nechám tady vartovat Gáborčíka, ten vám poví, kde nás najdete.“</p>
			<p class="MLP_text ParaOverride-1">Furmani z&#160;obou prvních vozů slezli a&#160;starostlivě pozorovali Kubu a&#160;Huncagu, jak odjíždějí blátivou cestou.</p>
			<p class="MLP_text ParaOverride-1">„Nebojte se,“ řekl Jánošík, „ti se v&#160;koních vyznají. A&#160;za chvíli budou zpátky.“</p>
			<p class="MLP_text ParaOverride-1">Vyskočil na třetí vůz. „K&#160;salaši na Hrubý grúň! A&#160;ty, Adame,“ obrátil se na Šušotku, „zaskoč do Važce a&#160;přiveď každého, kdo se chce zahřát.“</p>
			<p class="MLP_text ParaOverride-1">Furman udělal bičem oblouk nad mohutnými koňskými zadky a&#160;vůz se rozjel. Kola drkotala po kamenité cestě, zapadala do bláta, ale koně táhli dál.</p>
			<p class="MLP_text ParaOverride-1">Té noci bylo na salaši veselo. Vrátili se Huncaga a&#160;Kubo s&#160;oběma vozy, Adam Šušotka přivedl houf lidí z&#160;Važce. Netrvalo dlouho a&#160;zpívali všichni: valaši, horní chlapci, chlapi z&#160;Važce i&#160;furmani, drželi se kolem krku a&#160;generálské víno teklo proudem. Zpívali až do rána, až do ochraptění.</p>
			<p class="MLP_text ParaOverride-1">Nazítří se vydali zbojníci k&#160;západu. Pribylinskými lukami a&#160;řídkými lesy v&#160;podhůří dorazili až na bobroveckou salaš. Přišli právě včas, valachové už uklízeli košiar i&#160;kolibu a&#160;chystali se hnát ovce dolů do dědiny. Na počest horních chlapců však rozdělali oheň znovu a&#160;uvařili jim ovci; bylo to loučení s&#160;létem. Loučili se s&#160;ním všichni, valaši i&#160;zbojníci. Zima byla na krku, vrchy nad lesem už byly bílé, ráno se v&#160;kalužích leskly střípky ledu.</p>
			<p class="MLP_text ParaOverride-1">„Juraji,“ řekl bača Jánošíkovi, „měli byste být opatrní. Před několika dny tady byl oddíl stoličních hajduků, dali jim nějaké nové komando a&#160;hledají tě. Vede je takový vysoký černý chlap, vousy mu trčí jako šarkánovi a&#160;z&#160;očí mu nekouká nic dobrého, na toho si dej pozor. Ta ženská z&#160;Hóvaldů žádala na liptovské župě náhradu a&#160;dostane ji, protože je oficírka. Liptovská vrchnost musí platit.“</p>
			<p class="MLP_text ParaOverride-1">„To je v&#160;pořádku,“ kývl Jánošík, „jen ať platí!“</p>
			<p class="MLP_text ParaOverride-1">„Jenomže teď ti půjdou po stopě jako hladoví vlci. Říkám ti, dávej si pozor. Je to nějaký zvláštní oddíl, který má jediný úkol&#160;– dostat se ti na kůži.“</p>
			<p class="MLP_text ParaOverride-1">Dva dny nato slyšeli na likavské salaši podobné zvěsti. Valaši měli o&#160;horní chlapce starost. Zvlášť teď na zimu to budou mít přetěžké.</p>
			<p class="MLP_text ParaOverride-1">Liptovská vrchnost zuřila. Ten zbojník si už troufá nejenom na kupce, teď aby ještě úřady platily náhradu za jeho zboje nějakým oficírkám! Už se tomu řádění musí udělat rázný konec!</p>
			<p class="MLP_text ParaOverride-1">Jánošík neměl tušení, že rychtáři mnoha dědin dostali zvláštní příkaz.</p>
			<p class="MLP_text ParaOverride-1">Rychtářům, úřadům a&#160;obcím k&#160;vyrozumění!</p>
			<p class="MLP_text ParaOverride-1">K&#160;uspořádání obecného pokoje a&#160;k&#160;vyvarování od světského neštěstí lidu svého, Jeho Jasnost císařská a&#160;královská milostivě nařizuje, aby jeden každý, kdo zbojníka živého ulapí a&#160;živého vrchnosti předá, třicet zlatých z&#160;kasy dostal. Který ale by takového zbojníka zastřelil a&#160;zabil a&#160;přesvědčit bude moci, že to opravdu byl zbojník, obdrží toho polovinu, to jest patnáct zlatých. A&#160;kdyby i&#160;sám některý zbojník své tovaryše polapal a&#160;vrchnosti dal, nejenže grácii a&#160;přízeň dostane, ale i&#160;předřečený dar milostivě obdrží. Kteréžto nejvyšší ustanovení jeden každý rychtář celé shromážděné obci pod přísnou pokutou oznámit a&#160;vyhlásit je povinován.</p>
			<p class="MLP_text ParaOverride-1">Rychtáři seznámili své dědiny s&#160;novým nařízením. Nestalo se nic.</p>
			<p class="MLP_text ParaOverride-1">Jánošík se rozhodl, že přezimuje na Kokavě a&#160;v&#160;Klenovci, ostatní měli namířeno ke Kysucím a&#160;do Slezska, do Polské i&#160;na Moravu. Objali naposled svého kapitána a&#160;dohodli se, že se zjara o&#160;svátek Josefa znovu sejdou u&#160;velké vatry na Králově holi. Jánošík jim ještě vesele zamával a&#160;pak zmizel v&#160;ranní mlze. Začínalo sněžit.</p>
			<p class="MLP_text ParaOverride-1">Regiment postupoval podle Váhu až ke Strečnu. Plavček se marně ohlížel po vodě, neobjeví-li se nějaký vor. Ale bylo už pozdě, podzimní vzdutá voda listovnice dávno přešla a&#160;nad tmavnoucí hladinou řeky se převalovaly studené mlhy.</p>
			<p class="MLP_text ParaOverride-1">Došli na Kysuce a&#160;ještě jednou poseděli u&#160;Koňúcha. Potom se rozešli.</p>
			<p class="MLP_text ParaOverride-1">Jánošík tou dobou dorazil do Klenovce a&#160;přihlásil se jako ovčák do služby ke gazdovi Štefánikovi, mezi Klenovcem a&#160;Kokavou.</p>
			<p class="MLP_text ParaOverride-1">Zima byla tuhá, už na začátku prosince napadly veliké spousty sněhu, a&#160;Klenovec jako by byl odříznutý od světa. Ale jednoho večera, když se Jánošík objevil u&#160;Uhorčíka, přivítal ho jako starý kamarád s&#160;vráskami na čele.</p>
			<p class="MLP_text ParaOverride-1">„Ďurine, nějak jim nejdeš z&#160;hlavy. Včera přijela do Hnúšti skupina hajduků, vede je nějaký vysoký a&#160;černý chlap. Vypadá to, že tě hledají. Schováš se u&#160;mne, nějak zimu přečkáš, ale v&#160;Klenovci se už neukazuj. Kdybys jim padl do rukou, nevyvázl bys tak lacino jako z&#160;Hrachova.“</p>
			<p class="MLP_text ParaOverride-1">Jánošík zavrtěl hlavou.</p>
			<p class="MLP_text ParaOverride-1">„Bude lepší, když se na nějakou dobu ztratím z&#160;Klenovce docela. Půjdu na Kysuce.“</p>
			<p class="MLP_text ParaOverride-1">Uhorčík ho přemlouval, hajduci možná za pár dní odejdou, ale Jánošík své rozhodnutí nezměnil. Oznámil gazdovi Štefánikovi, že se musí vrátit domů, a&#160;jedné noci zmizel.</p>
			<p class="MLP_text ParaOverride-1">Trvalo dlouho, než se v&#160;závějích a&#160;mrazech dostal na Kysuce. Ukryl se v&#160;Krásnu u&#160;Hvizdáka, ale hajduci se zakrátko objevili i&#160;tady.</p>
			<p class="MLP_text ParaOverride-1">„Vede je takový vysoký, černý,“ oznamoval mu Hvizdák. „Vypadá jako posedlý. A&#160;do toho jeho oddílu vybrali nejhorší hrdlořezy, jaké kdy země nosila.“</p>
			<p class="MLP_text ParaOverride-1">Jánošík přešel do Radostky, ztracené v&#160;lesích a&#160;kopcích, ale cítil, že ani tady není bezpečno, hajduci slídili po celých Kysucích a&#160;objevovali se nečekaně i&#160;na místech nejodlehlejších.</p>
			<p class="MLP_text ParaOverride-1">Jednoho dne zamířil Jánošík dolů k&#160;Lutiši a&#160;spatřil zase před sebou známé obrysy hor nad Vrátnou, Grúň a&#160;Stoh. Skály Rozsutce byly olepené sněhem a&#160;ledem, na hřebeni Púpova zdvíhal vítr obla<span class="CharOverride-1">­</span>ka sněhu.</p>
			<p class="MLP_text ParaOverride-1">Netrvalo dlouho a&#160;byl doma. Objal se s&#160;otcem a&#160;s&#160;matkou, seděl s&#160;nimi dlouho do noci, matka se na něj nemohla vynadívat, každou chvíli k&#160;němu přistoupila a&#160;pohladila ho po hlavě. „Ďurko, chlapče,“ opakovala tiše a&#160;v&#160;očích měla slzy.</p>
			<p class="MLP_text ParaOverride-1">Janko vyprávěl, co je v&#160;Terchové a&#160;na kopanicích nového.</p>
			<p class="MLP_text ParaOverride-1">„Lidé si o&#160;tobě povídají, a&#160;jako by jim to dodávalo novou sílu. V&#160;létě chytili drába Medveckého a&#160;dali mu v&#160;lese padesát holí. Šli za to do temnice, ale vyhojili se. Jsou drábové, že se bojí uhodit, a&#160;když přece jen zvednou hůl, rozhlížejí se kolem dokola a&#160;do lesa by je pak nikdo nedostal ani párem koní. Čas od času přijdou hajduci z&#160;Tepličky a&#160;převrátí chalupu vzhůru nohama, ale jak se začne stmívat, už jsou na cestě k&#160;Tepličce a&#160;pospíchají, jako by jim za patami hořelo. Löwenburg vyvádí, jako by se pomátl, ale nic mu to není platné. Lidé zdvíhají hlavy, nechtějí se dát.“</p>
			<p class="MLP_text ParaOverride-1">Druhý den zrána se Juraj rozloučil. Když objal matku, cítil, jak je droboučká, jako pírko. Pohladil ji po tváři a&#160;pustil se dolů k&#160;Terchové.</p>
			<p class="MLP_text ParaOverride-1">Sešel se s&#160;Matějem Dykošem a&#160;ten mu potvrdil všechno, co říkal Janko. Potom dodal:</p>
			<p class="MLP_text ParaOverride-1">„Hledali tě tady dva cizí. Nezávisle na sobě. Není to tak dlouho.“</p>
			<p class="MLP_text ParaOverride-1">„Hajduci?“</p>
			<p class="MLP_text ParaOverride-1">„Jeden byl hajduk. Černý, se zlýma očima.“</p>
			<p class="MLP_text ParaOverride-1">„A&#160;ten druhý?“</p>
			<p class="MLP_text ParaOverride-1">„Moc o&#160;něm nevím. Vlastně jenom to, že měl svůj regiment někde na Žiwiecku, v&#160;Polsku. Ale pochytali je, a&#160;tak zůstal sám. Přivedli ho do Terchové valaši a&#160;zaručili se přísahou, že je to poctivý člověk. Pořád říkal, že potřebuje najít někoho z&#160;tvého regimentu. Ale zdálo se mi, že hledá hlavně tebe.“</p>
			<p class="MLP_text ParaOverride-1">„Mne? A&#160;proč?“</p>
			<p class="MLP_text ParaOverride-1">„Nejspíš chtěl mezi vás. Potom ho chytili někde u&#160;Radostky a&#160;povídalo se, že ho utrápili.“</p>
			<p class="MLP_text ParaOverride-1">„Nevíš, jak se jmenoval?“</p>
			<p class="MLP_text ParaOverride-1">Matěj chvíli přemýšlel.</p>
			<p class="MLP_text ParaOverride-1">„Nějak jako Haladej.“</p>
			<p class="MLP_text ParaOverride-1">„Haladej!“ vykřikl Jánošík. „Takový zarostlý nemluva?“</p>
			<p class="MLP_text ParaOverride-1">„Ty jsi ho znal?“ zeptal se Matěj.</p>
			<p class="MLP_text ParaOverride-1">„Znal, ale to už je dávno.“</p>
			<p class="MLP_text ParaOverride-1">Sklonil hlavu. Tak tedy Haladej, ten kosmatý kuruc. Pořád ho viděl před sebou, když po bitvě u&#160;Trenčína potkali nad Váhem rozbitý oddíl kuruckého vojska a&#160;Haladej se rozhodl, že půjde do lesů. Možná měl jít s&#160;ním už tenkrát. Určitě měl.</p>
			<p class="MLP_text ParaOverride-1">Zdvihl hlavu.</p>
			<p class="MLP_text ParaOverride-1">„Matěji, když budeš chtít, přijď zjara mezi nás. Přihlas se koncem zimy někde na Liptově do služby a&#160;dívej se kolem svátku Josefů na Královu holi. Až tam uvidíš oheň, bude to znamení, že jsme zase všichni pohromadě.“</p>
			<p class="MLP_text ParaOverride-1">Matěj ho objal, div ho neumačkal.</p>
			<p class="MLP_text ParaOverride-1">„Přijdu určitě, to se můžeš spolehnout!“</p>
			<p class="MLP_text ParaOverride-1">Potom se rozloučili. Jánošík přespal v&#160;mlynářově stodole a&#160;zrána ještě za tmy se vydal k&#160;Zázrivé. Byl vítr, někde v&#160;lesních úžlabinách pod Rozsutcem vyli vlci.</p>
			<p class="MLP_text ParaOverride-1">Vyhýbal se dědinám, raději se brodil hlubokým sněhem v&#160;lesích. Konečně dorazil do Klenovce.</p>
			<p class="MLP_text ParaOverride-1">Uhorčík ho ukryl u&#160;sebe v&#160;chalupě. V&#160;Klenovci i&#160;na Kokavě byl klid; od té doby, co tu byl Jánošík naposled, se už liptovští hajduci neobjevili ani jednou. Kruh se však svíral, past se chystala zaklapnout.</p>
			<p class="MLP_text ParaOverride-1">Přešel studený leden, nastal únor a&#160;venku mrzlo, až praštělo.</p>
			<p class="MLP_text ParaOverride-1">Jednoho větrného večera se zatřásly dveře Uhorčíkovy chalupy pod dunivými ranami a&#160;do světnice vtrhl houf hajduků, v&#160;rukou palaše a&#160;pušky. Vrhli se na Jánošíka i&#160;na Uhorčíka jako zběsilí.</p>
			<p class="MLP_text ParaOverride-1">Jánošík se dlouho bránil, bojoval jako poraněný rys, odrážel je znovu a&#160;znovu, ale bylo jich příliš mnoho, zaplavili světnici a&#160;nakonec strhli Jánošíka na zem, zkrvavili mu hlavu, svázali ho na rukou i&#160;na nohou.</p>
			<p class="MLP_text ParaOverride-1">Když se Jánošík probral z&#160;bezvědomí, otevřel oči a&#160;rozhlédl se. Kolem stáli v&#160;těsném kruhu hajduci, v&#160;rukou měli namířené karabiny. Přímo nad ním stál vysoký, černý chlap a&#160;díval se na svého zajatce nenávistným, studeným pohledem.</p>
			<p class="MLP_text ParaOverride-1">Jánošík se vzepjal, strašlivou silou napnul paže, ale pouta držela pevně. Zavřel oči.</p>
			<p class="MLP_text ParaOverride-1">Slyšel, jak hajduci přehazují v&#160;chalupě každý kout. Pak vtrhli s&#160;jásavým křikem do světnice a&#160;hodili na podlahu, co našli: cinkly stříbrné lžíce, zazvonil palaš.</p>
			<p class="MLP_text ParaOverride-1">„Naložte je oba na vůz!“ zavelel černý chlap.</p>
			<p class="MLP_text ParaOverride-1">Teprve teď uviděl Jánošík Uhorčíka. Ležel v&#160;koutě u&#160;pece a&#160;zatínal zuby bolestí, přes čelo se mu táhla krvavá rána.</p>
			<p class="MLP_text ParaOverride-1">V&#160;předsíni plakala Uhorčíkova žena. Hodili Jánošíka do slámy na vůz.</p>
			<p class="MLP_text ParaOverride-1">„A&#160;Mravce taky!“ přikázal černý.</p>
			<p class="MLP_text ParaOverride-1">Řekl Mravce, blesklo Jánošíkovi hlavou. Nevědí, že je to Uhorčík! Přinesli Uhorčíka, hodili ho k&#160;němu na vůz, několik hajduků se rozsadilo kolem nich, na prsa jim přitiskli pušky. Pouta se zařezávala zajatcům až do krve.</p>
			<p class="MLP_text ParaOverride-1">Ze tmy vyběhla Žofka a&#160;vrhla se k&#160;Uhorčíkovi. Objala ho, ale hajduci ji zahnali ranami pažeb. Nasedli na koně a&#160;průvod pomalu opouštěl Klenovec.</p>
			<p class="MLP_text ParaOverride-1">Jeli celou noc. Za svítání projeli Polhorou a&#160;štvali koně závějemi nahoru k&#160;Čertovici. Rozjasnilo se, mraky klesly do údolí a&#160;z&#160;bílého příkrovu vystoupily hřebeny a&#160;vrchy, zalité zářivým sluncem.</p>
			<p class="MLP_text ParaOverride-1">Pomalu se prodírali sněhem ke Královské Boce a&#160;pak k&#160;Váhu. Z&#160;koní se kouřilo.</p>
			<p class="MLP_text ParaOverride-1">Blížili se k&#160;Mikuláši. Stmívalo se, když dorazili k&#160;vranovskému zámku.</p>
			<p class="MLP_text ParaOverride-1">Za Jánošíkem zapadly těžké, železem pobité dveře. Přikovali ho na rukou i&#160;na nohou.</p>
			<p class="MLP_text ParaOverride-1">Uhorčíka hodili do vedlejšího sklepení a&#160;Jánošík slyšel, jak mu kovou řetězy.</p>
		</div>
</body>
</html>