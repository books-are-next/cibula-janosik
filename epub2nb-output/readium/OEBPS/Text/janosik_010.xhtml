<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">5</p>
			<p class="MLP_text_bez1radku ParaOverride-1">Vůz nadskakoval po kamenité cestě. Ďurko se musel držet postranic, aby nespadl. Myslel na matku, která zase ležela nemocná, na panském prochladla a&#160;už večer měla horkost. A&#160;malý Adam právě začíná běhat. Pomalu se blížili k&#160;Tepličce. Vedle Ďurka stál Matěj a&#160;přidržoval rukou velké hroudy sýra, zabalené v&#160;lopuchových listech a&#160;naskládané na slámě. Na kozlíku seděl rychtář Chalupka a&#160;Matějův otec s&#160;opratí v&#160;ruce.</p>
			<p class="MLP_text ParaOverride-1">Vyjeli z&#160;Terchové ještě za tmy, teď už stálo slunce vysoko nad obzorem a&#160;pálilo hned od rána. Ďurko pozoroval dva hajduky, kteří na koních doprovázeli vůz. Sedla vrzala, koně byli pokryti prachem. Ani hajdukům nebylo do řeči, přijeli do Terchové už zvečera a&#160;dlouho seděli v&#160;krčmě, byli nevyspalí a&#160;podráždění. Jeden z&#160;nich zvedl hlavu, pobodl koně a&#160;přijel blíž k&#160;vozu.</p>
			<p class="MLP_text ParaOverride-1">„Nemůžete přidat?“ houkl na Dykoše. „To myslíš, že na tebe bude pan hrabě čekat až do poledne?“</p>
			<p class="MLP_text ParaOverride-1">Dykoš zlehka švihl bičem nad hubeným hřbetem rychtářova koně, ale ten nevzal pobídku vůbec na vědomí. Hajduk zaklel a&#160;předjel vůz, jeho druh se k&#160;němu připojil. Vjížděli do Tepličky.</p>
			<p class="MLP_text ParaOverride-1">Ďurko se díval na bílé zámecké zdi, prosvítající mezi stromy parku. Slunce se odráželo v&#160;oknech a&#160;sklo zářilo, jako by v&#160;zámečku hořelo.</p>
			<p class="MLP_text ParaOverride-1">U&#160;brány Dykoš zpomalil.</p>
			<p class="MLP_text ParaOverride-1">„To jedeš s&#160;tou slámou do zámku?“ vztekal se hajduk. „K&#160;zadnímu vchodu, zčerstva!“</p>
			<p class="MLP_text ParaOverride-1">Projeli vraty na rozlehlý dvůr a&#160;zastavili u&#160;komor. Hajduci zamířili ke stájím. Dva služebníci otevřeli dveře do chodby ke komorám a&#160;ke sklepům. Matěj s&#160;Ďurkem seskočili z&#160;vozu, nohy je už brněly.</p>
			<p class="MLP_text ParaOverride-1">Rychtář s&#160;radním Dykošem vykročili k&#160;zámku.</p>
			<p class="MLP_text ParaOverride-1">„Tak to složte,“ rozkázal hubený sluha se špičatým nosem. „A&#160;pospěšte si, než vám náklad zasmrádne!“</p>
			<p class="MLP_text ParaOverride-1">„Postarám se nejdřív o&#160;koně,“ řekl Matěj, „má za sebou dlouhou cestu. Jedeme až z&#160;Terchové.“</p>
			<p class="MLP_text ParaOverride-1">„Kůň počká,“ rozkřikl se dlouhán. „Nebo to chceš nechat na slunci?“</p>
			<p class="MLP_text ParaOverride-1">Matěj se už neodvážil nic namítnout. Vzali s&#160;Ďurkem do náruče několik hrud vyuzeného sýra, voněl salaší, pastvinami a&#160;trávou na svazích Púpova, voněl domovem. Prošli úzkou chodbou a&#160;složili sýr na dřevěné police rozlehlé komory. Ďurko se rozhlédl. Nahoře u&#160;stropu byly naskládány zlatavé uzené sýry všech tvarů, kulaté jako bochánky, hranaté i&#160;podlouhlé, pod nimi se vršily celé hory bílého sýra, bělounkého jako smetana.</p>
			<p class="MLP_text ParaOverride-1">„Tolik jídla!“ užasl Ďurko.</p>
			<p class="MLP_text ParaOverride-1">„To ještě nic není,“ zašeptal Matěj. „Vedle v&#160;komoře je sůl. Celé bečky soli, balvany soli, že by tě zasypala.“</p>
			<p class="MLP_text ParaOverride-1">Ďurko se na něj podíval nedůvěřivě, ale sluha už je hnal pro nový náklad. Když byli hotovi se sýrem, nosili do studeného sklepa ryby, veliké terchovské pstruhy. Ďurkovi jich bylo trochu líto, zdálo se mu, že ztratili zářivou barvu svých duhových teček, ale voněli svěže a&#160;čerstvě vodou horského potoka, ledovými a&#160;průzračnými tůňkami Struhárně a&#160;Varínky. Na polici za dveřmi ležely dvě obrovské hlavatky, za nimi v&#160;dřevěné bečce byla celá hromada raků. Ďurko nedovedl pochopit, proč tolik zásob, ale neptal se, byl rád, když skončili a&#160;když se za nimi dveře komory zavřely.</p>
			<p class="MLP_text ParaOverride-1">„Teď můžete napojit tu herku,“ řekl sluha posměšně a&#160;zmizel ve vratech sýpky.</p>
			<p class="MLP_text ParaOverride-1">Odpřáhli koníka, odvedli ho do stínu velkého dubu a&#160;Matěj mu přinesl džber s&#160;vodou. Kůň pil hltavě a&#160;vděčně. Matěj mu přivázal k&#160;ohlávce hubený pytel se senem a&#160;posadil se na roubení studny. Dívali se na šindelovou střechu zámku, na bílé zdi s&#160;velikými okny.</p>
			<p class="MLP_text ParaOverride-1">„Chtěl by ses tam podívat?“ zeptal se Matěj.</p>
			<p class="MLP_text ParaOverride-1">Ďurko pokrčil rameny. „Nevím. Co bych tam dělal?“ Myslil na vůni pstruhů, hlavatek a&#160;raků a&#160;zastesklo se mu po horách, po domově.</p>
			<p class="MLP_text ParaOverride-1">Matěj skočil za hustý keř zaprášeného pámelníku, opřel se nohou o&#160;větev hlohu a&#160;vytáhl se na okraj zdi.</p>
			<p class="MLP_text ParaOverride-1">„Ďurko,“ zašeptal ohromeně, „Ďurine, pojď sem!“</p>
			<p class="MLP_text ParaOverride-1">Ďurko byl v&#160;okamžiku vedle něho. Přitáhl se rukama a&#160;pohlédl přes okraj zdi.</p>
			<p class="MLP_text ParaOverride-1">Na brčálově zeleném trávníku před vchodem do zámku stál houf vesnických mužů. Postávali mlčky, slunce se do nich opíralo. Většinou už byli starší, Ďurko si uvědomil, že skoro všichni mají vlasy šedivé a&#160;bílé, splývaly jim na ramena nebo byly spletené do malých copánků. Hledal očima terchovského rychtáře. Našel ho v&#160;první řadě, stál vedle Dykoše tak těsně, že se zdálo, jako by se o&#160;sebe opírali rameny.</p>
			<p class="MLP_text ParaOverride-1">„To jsou rychtáři z&#160;celého panství,“ zašeptal Matěj.</p>
			<p class="MLP_text ParaOverride-1">„Znáš někoho?“ zeptal se Ďurko.</p>
			<p class="MLP_text ParaOverride-1">„Ten starý a&#160;sehnutý je z&#160;Tižiny. Ten vedle je z&#160;Lutyši, ten až docela vzadu je rychtář z&#160;Riečnice. Určitě tu jsou taky rychtáři z&#160;Gbelan, Vadičova, z&#160;Krasňan&#160;– zkrátka všichni.“</p>
			<p class="MLP_text ParaOverride-1">Ve stínu obrovské lípy stál na trávě bílý stolek s&#160;podivnou židlí. Byla také bílá, s&#160;pohodlným opěradlem, Ďurko takovou ještě nikdy neviděl.</p>
			<p class="MLP_text ParaOverride-1">„Podívej,“ řekl tiše Matěj, „to je určitě on!“</p>
			<p class="MLP_text ParaOverride-1">Všichni muži obrátili hlavu k&#160;zámeckým schodům, jako by Matěje slyšeli. Po schodech sestupoval téměř lenivým krokem obtloustlý nevysoký muž v&#160;bohatě zdobeném šatě, s&#160;bílou parukou nad zarudlou tváří. Za ním kráčeli uctivě dva úředníci. Došli ke stolku a&#160;obtloustlý muž se posadil. Teprve potom pomalu přehlédl zástup před sebou.</p>
			<p class="MLP_text ParaOverride-1">Ďurko ho zvědavě pozoroval. První, čeho si všiml, byla široká, veliká brada a&#160;trochu převislý spodní ret. Nos měl malý, nepříliš výrazný, oči pichlavé a&#160;bez úsměvu, Ďurkovi se zdálo, že je buď přivírá proti slunci, nebo že má napuchlá víčka, ale slunce mu do očí nesvítilo, seděl ve stínu a&#160;díval se zkoumavě na zástup mužů, postávajících před ním ve slunečním úpalu.</p>
			<p class="MLP_text ParaOverride-1">Oba úředníci stáli po stranách křesla, dva kroky zpátky, a&#160;čekali. Sedící muž povzdychl, zavrtěl se v&#160;křesle a&#160;přehodil si nohu přes nohu. Potom zdvihl pravou ruku, pokynul úředníkovi, ten rychle přistoupil a&#160;naklonil se k&#160;bílé paruce.</p>
			<p class="MLP_text ParaOverride-1">Pán mu něco tiše řekl, úředník horlivě kývl a&#160;napřímil se. Odkaš­lal si.</p>
			<p class="MLP_text ParaOverride-1">„Váš nový zeměpán, Jeho Milost hrabě Jan Jakub Löwenburg, vás kázal svolat, aby vám milostivě udělil své příkazy a&#160;přání.“</p>
			<p class="MLP_text ParaOverride-1">Tak tedy žádný Loworowski, pomyslil si Ďurko, Löwenburg!</p>
			<p class="MLP_text ParaOverride-1">Hrabě začal mluvit. Mluvil hlubokým, ostrým hlasem, v&#160;úsečných, krátkých větách, ostré a&#160;řezavé er v&#160;nich vrčelo téměř bez přestání.</p>
			<p class="MLP_text ParaOverride-1">Ďurko nerozuměl jedinému slovu. „Němec,“ zašeptal Matěj. Ani muži na trávníku nerozuměli. Přešlapovali, dívali se jeden na druhého.</p>
			<p class="MLP_text ParaOverride-1">Hrabě mluvil jen krátce. Skončil a&#160;pokynul znovu úředníkovi, ani se k&#160;němu neobrátil, stáhl hlavu ještě hlouběji mezi ramena a&#160;zdálo se, že vysunul bradu kupředu.</p>
			<p class="MLP_text ParaOverride-1">Úředník se narovnal v&#160;zádech.</p>
			<p class="MLP_text ParaOverride-1">„Jeho Milost hrabě Löwenburg mi přikázal, abych vám oznámil jeho přání.“</p>
			<p class="MLP_text ParaOverride-1">Vědomě nebo nevědomky převzal ostrý a&#160;úsečný způsob vyjadřování svého pána, mluvil tvrdě a&#160;odměřeně.</p>
			<p class="MLP_text ParaOverride-1">„Náš nový zeměpán převzal z&#160;rukou nejmilostivějšího císaře strečňanské panství, aby v&#160;něm zavedl pořádek. Přeje si, abyste žili v&#160;pokoji a&#160;klidu, v&#160;bázni před božími zákony. Proti rušitelům pořádku bude proto postupovat přísně a&#160;nemilosrdně. V&#160;celé horní zemi uherské vládne zmatek, po cestách a&#160;lesích se potulují zběhové, lidé loupežní a&#160;podněcovatelé nepokojů. S&#160;těmi naloží Jeho Milost tak, jak si zaslouží. Od dnešního dne žádné nepravosti a&#160;škody nezůstanou bez trestu.“</p>
			<p class="MLP_text ParaOverride-1">Na chvíli se odmlčel, potom pokračoval:</p>
			<p class="MLP_text ParaOverride-1">„Také u&#160;nás se objevují všelijací zlopověstní lidé a&#160;rozsévají tu zmatek a&#160;myšlenky proti zákonům božím. Každý rychtář je povinen takového člověka hned zajmout a&#160;odevzdat zeměpánovi. Neučiní-li tak, bude sám potrestán vězením nebo i&#160;na hrdle, jakož i&#160;jeho radní.</p>
			<p class="MLP_text ParaOverride-1">Poslední dobou mnoho lidí opustilo své domovy a&#160;grunty. To je opovážlivost, a&#160;kdokoli tak učiní, bude chycen a&#160;potrestán. Protože opuštěná půda chátrá a&#160;hrozil by hlad, spojí vrchnost takové opuš­těné pozemky a&#160;pustky a&#160;bude z&#160;nich zakládat panské dvorce, s&#160;robotami pro všechny poddané bez rozdílu.</p>
			<p class="MLP_text ParaOverride-1">Rovněž Jeho Milost bude zakládat panské valchy na zpracování sukna a&#160;nové mlejny na jeden i&#160;dva kameny. Jinde se mlít nebude než v&#160;panských mlejnech. Kdo by se jinak dopustil, bude potrestán vězením a&#160;tolik obilí v&#160;pokutě mu propadne, kolik jinde dal semlít; z&#160;toho polovinu dostane vrchnost a&#160;polovinu mlynář, který tu věc oznámí.</p>
			<p class="MLP_text ParaOverride-1">Sprostný lid si čím dál víc myslí, že může dělat, co se mu zlíbí. Proto se přikazuje: poddaný, který v&#160;ustanovený čas řádně neodvedl povinných platů, bude dán do vězení a&#160;odtud nebude puštěn, až ten plat položí, a&#160;ještě pokutován. A&#160;když tak znovu a&#160;opakovaně učiní, může Jeho Milost přikázat odebrání pozemku, chalupy, zbourání domu, utětí ruky, anebo i&#160;šibenici.“</p>
			<p class="MLP_text ParaOverride-1">V&#160;zástupu to zašumělo. Úředník mluvil dál.</p>
			<p class="MLP_text ParaOverride-1">„Jak je stanoveno, lesy panské se vám pod hrdlem zapovídají, abyste v&#160;nich nesekali a&#160;nelovili, leda s&#160;příkazem a&#160;povolením zeměpána. Jestliže by pak kdo svévolně v&#160;panských lesích sekal, tehdy za každé dřevo, které by se toliko na krokev hodit mohlo, bude povinen položit pokutu.</p>
			<p class="MLP_text ParaOverride-1">Rovněž se přikazuje, abyste rybníků, řek a&#160;potoků Jeho hraběcí Milosti prázdni byli, v&#160;nich nelovili, buďto ryb, nebo raků, jakými­koli nástroji, udicemi nebo obmysly. Kdož by pak v&#160;rybnících, řekách a&#160;potocích přistižen byl, obzvláště ve vodách pstruhových, ten bude ku příkladu jiným zlodějům na hrdle trestán, stejně jako ten, kdo by lovil v&#160;lesích s&#160;karabinou, ručnicí a&#160;rozmanitými nástroji.</p>
			<p class="MLP_text ParaOverride-1">Sýr, máslo a&#160;všeliké výrobky ve stanoveném počtu se musí odevzdávat zeměpánovi. Kdo by pak je potřeboval k&#160;obživě, musí je řádně vrchnosti zaplatit a&#160;odkoupit je.</p>
			<p class="MLP_text ParaOverride-1">Právě tak je každá obec povinna vypít v&#160;panských krčmách stanovené množství, a&#160;když je nevypije, bude platit suchou daň. Poddaní nemohou být k&#160;pití ani k&#160;šenkování pálenky či vína nuceni, ale jinde nesmějí tyto nápoje kupovat ani je do svých vesnic vozit nebo nosit, a&#160;to pod pokutou a&#160;trestem.“</p>
			<p class="MLP_text ParaOverride-1">Ďurko si vzpomněl na krčmáře Rajčana a&#160;na všechno, co slyšel přednedávnem z&#160;okna jeho krčmy. Úředník pokračoval:</p>
			<p class="MLP_text ParaOverride-1">„Protože nadešel čas žní, kdo se na robotu nedostaví, kde a&#160;kdy mu bude poručeno, mimo moc boží a&#160;slušnou výmluvu, ten každý bude v&#160;železech dělat anebo za každý promeškaný den téhoden bude sedět ve vězení, anebo zmrskán holí.“</p>
			<p class="MLP_text ParaOverride-1">Ďurko poslouchal, mnoha slovům a&#160;příkazům dost dobře nerozuměl, ale smysl pochopil a&#160;nemohl uvěřit. Z&#160;úkrytu hlohových listů napjatě pozoroval tvář za bílým stolkem.</p>
			<p class="MLP_text ParaOverride-1">Nový zeměpán seděl bez pohybu, jako by se ho to netýkalo, víčka mu trochu poklesla, chvílemi se zdálo, že zdřímne, hluboké rýhy podle úst se mu prohloubily. Ale díval se přímo před sebe, bedlivě sledoval tváře rychtářů, prohlížel si jednoho po druhém, jako by je odhadoval. Potom si povzdechl, otřel si bílým šátkem čelo a&#160;obrátil se na úředníka. Ten se k&#160;němu úslužně sklonil a&#160;hrabě mu něco řekl německy. Úředník přikývl.</p>
			<p class="MLP_text ParaOverride-1">„A&#160;teď přistoupíte jeden po druhém k&#160;Jeho hraběcí Milosti. Rychtář z&#160;Tepličky!“</p>
			<p class="MLP_text ParaOverride-1">Vysoký, ramenatý muž s&#160;bílými copánky vystoupil před zástup. Stál s&#160;rukama podle těla, mlčel.</p>
			<p class="MLP_text ParaOverride-1">„Rozuměl jsi všemu?“ zeptal se úředník.</p>
			<p class="MLP_text ParaOverride-1">„Rozuměl, pane.“</p>
			<p class="MLP_text ParaOverride-1">„Gbelany!“</p>
			<p class="MLP_text ParaOverride-1">Vyvolával další a&#160;další jména obcí, rychtáři předstupovali před hraběte.</p>
			<p class="MLP_text ParaOverride-1">„Rozuměl jsi?“</p>
			<p class="MLP_text ParaOverride-1">„Rozuměl, pane.“</p>
			<p class="MLP_text ParaOverride-1">„To už nebudeme smět do lesů?“ zašeptal Ďurko. „Ani na raky a&#160;na pstruhy? A&#160;jak to bude s&#160;dřívím?“</p>
			<p class="MLP_text ParaOverride-1">„Terchová!“</p>
			<p class="MLP_text ParaOverride-1">Terchovský rychtář udělal několik kroků vpřed. Stál rovně, ale Ďurkovi se zdálo, že je najednou starší, že mu poklesla ramena, jako by měl na zádech těžké břemeno.</p>
			<p class="MLP_text ParaOverride-1">„Rozuměl jsi?“</p>
			<p class="MLP_text ParaOverride-1">„Rozuměl, pane, ale chci vznést pokornou prosbu.“</p>
			<p class="MLP_text ParaOverride-1">Úředník se podíval tázavě na Löwenburga. Hrabě se předklonil.</p>
			<p class="MLP_text ParaOverride-1">„Pane,“ řekl Chalupka, „máme své starodávné roboty, ale přibývají nové a&#160;my nestačíme všechny odvést, jak poroučíte a&#160;přikazujete. Když nemají poddaní grunt opouštět, prosíme, aby byly nové roboty sleveny.“</p>
			<p class="MLP_text ParaOverride-1">Hrabě se podíval na úředníka a&#160;ten mu rychle přeložil rychtářova slova. Zeměpán ve tvářích zbrunátněl a&#160;řekl úsečně několik slov. Úředník se uklonil a&#160;přísně pohlédl na terchovského rychtáře.</p>
			<p class="MLP_text ParaOverride-1">„Poddanské povinnosti a&#160;dávky jsou psány podle potřeby pána anebo jeho správců,“ řekl tvrdě. „Rozuměl jsi?“</p>
			<p class="MLP_text ParaOverride-1">„Rozuměl,“ řekl Chalupka. „Ale co lesy a&#160;potoky? U&#160;nás je hodně vody a&#160;lesů ještě víc. Zůstává všechno, jak bylo psáno v&#160;urbární knize?“</p>
			<p class="MLP_text ParaOverride-1">Úředník překládal. Hrabě sáhl po černých deskách, jež ležely před ním na stole, a&#160;posunul je k&#160;úředníkovi. Pak řekl stroze:</p>
			<p class="MLP_text ParaOverride-1">„Possessio Terchova.“</p>
			<p class="MLP_text ParaOverride-1">„Povinnosti z&#160;nového urbáře dostanete všichni na vědomost,“ řekl úředník. „Starý urbář už neplatí.“</p>
			<p class="MLP_text ParaOverride-1">Zalistoval v&#160;deskách a&#160;četl:</p>
			<p class="MLP_text ParaOverride-1">„Montes prohibiti. Mons et vallis Vrátná diligenter per judicem et custodes montium est conspicienda, praecipue ne evehantur ab inde sine expressa domini permissione fraxini.“ Odkašlal si a&#160;zvedl hlavu. „Zakazuje se přístup do Vrátné doliny a&#160;lesů kolem ní.“ Znovu pohlédl do lejster. „Fluvii prohibiticii. Primus&#160;– est ex valle Vrátná fluens. Zakazuje se potok ve Vrátné.“</p>
			<p class="MLP_text ParaOverride-1">„Secundus!“ řekl netrpělivě Löwenburg.</p>
			<p class="MLP_text ParaOverride-1">„Secundus,“ opakoval úředník, „ex valle Struháreň. Et tertius,“ dodal rychle, „tertius Biely Potok dictus, in quibus nemini licet pisces capere praeter piscatores ad id constitutos. V&#160;těchto vodách je dovoleno lovit jen rybářům, jež vrchnost zvlášť určila, pro potřebu Jeho Milosti.“</p>
			<p class="MLP_text ParaOverride-1">Löwenburg řekl několik stručných slov a&#160;úředník dodal zvýšeným hlasem:</p>
			<p class="MLP_text ParaOverride-1">„Ještě v&#160;tomto roce bude sepsán nový urbář, který nově stanoví všechny roboty, povinnosti a&#160;dávky. Jeho hraběcí Milost připomíná, že kdo bude napříště mluvit nepokořeně a&#160;troufale, bude vsazen do klády, aby přišel k&#160;sobě a&#160;polepšil se. Rozuměl jsi?“</p>
			<p class="MLP_text ParaOverride-1">„Rozuměl,“ řekl Chalupka.</p>
			<p class="MLP_text ParaOverride-1">Ďurko měl chuť vykřiknout, hodit na bílý stůl kámen, přeskočit zeď a&#160;vrhnout se na hubeného a&#160;dlouhého úředníka. Ale neudělal nic.</p>
			<p class="MLP_text ParaOverride-1">„Dál. Possessio Vadičov!“</p>
			<p class="MLP_text ParaOverride-1">Někde za sýpkami se rozštěkal pes.</p>
			<p class="MLP_text ParaOverride-1">„Pojď dolů,“ řekl Matěj a&#160;oba chlapci sklouzli z&#160;větví.</p>
			<p class="MLP_text ParaOverride-1">Od sýpek se vyřítil velký hnědý pes a&#160;zuřivě štěkal. Před komorami se objevil sluha a&#160;rozkřikl se na chlapce.</p>
			<p class="MLP_text ParaOverride-1">„Co tu ještě děláte? To tady budete do večera? Ať už jste pryč!“</p>
			<p class="MLP_text ParaOverride-1">Matěj zapřáhl rychle koníka, vzal bič a&#160;práskl do vzduchu. Kůň se rozběhl, hejno slepic se rozletělo na všechny strany. Velký hnědý pes vyběhl do dvora a&#160;zuřivě dorážel na koně, sluha něco křičel, ale nerozuměli mu v&#160;tom rámusu ani slovo. Vyjeli prudce ze vrat. Zastavili teprve ve stínu několika javorů, čekalo tam už několik vozů z&#160;dalších vesnic.</p>
			<p class="MLP_text ParaOverride-1">V&#160;zámecké bráně se objevil zástup rychtářů. Šli pomalu a&#160;mlčeli, hlavy měli skloněné.</p>
			<p class="MLP_text ParaOverride-1">Terchovský rychtář s&#160;radním přistoupili k&#160;vozu a&#160;vylezli na kozlík.</p>
			<p class="MLP_text ParaOverride-1">„Vyřídili?“ zeptal se Chalupka, nečekal na odpověď a&#160;vzal do ruky opratě. Pobídl koně a&#160;vůz se rozjel.</p>
			<p class="MLP_text ParaOverride-1">Měli už Tepličku dávno za sebou, když rychtář přerušil dlouhé a&#160;tíživé mlčení.</p>
			<p class="MLP_text ParaOverride-1">„Přišly zlé časy,“ řekl tiše. „A&#160;budou ještě horší.“</p>
			<p class="MLP_text ParaOverride-1">„Loworowski,“ poznamenal radní Dykoš. „Žádný Loworowski! Neumí po našem ani promluvit!“</p>
			<p class="MLP_text ParaOverride-1">Chalupka si povzdechl.</p>
			<p class="MLP_text ParaOverride-1">„Pán jako pán.“</p>
			<p class="MLP_text ParaOverride-1">„Vyhnat je všechny,“ řekl zuřivě Dykoš. „Vyhnat, vypálit to jejich hnízdo! Mluví o&#160;zákonech božích, ale jsou to jejich zákony! Sami si je vymýšlejí, aby nás zedřeli a&#160;vyhubili! Oheň na ně!“</p>
			<p class="MLP_text ParaOverride-1">Ďurko s&#160;Matějem seděli na zbytcích slámy a&#160;mlčeli. Stále měli před očima obtloustlého muže v&#160;bílé židli, se širokou masitou bradou a&#160;s&#160;pichlavýma očima. Slunce pálilo, z&#160;říčky pod cestou byla jen stružka, voda tekla pomalu mezi kamením. Ve stráni nad cestou pracovali poddaní. Deset mužů klečelo v&#160;řadě vedle sebe, žnuli obilí a&#160;pomalu postupovali po levém koleni kupředu. Obloha byla šedavě modrá od obzoru k&#160;obzoru, jen vysoko nad vrcholy hor se choulilo několik obláčků. Vzduch byl těžký a&#160;ve vrbách nad Varínkou se nepohnul ani lístek.</p>
			<p class="MLP_text ParaOverride-1">Konečně se před nimi objevily první chalupy Terchové. Koník ucítil domov a&#160;přidal do kroku.</p>
			<p class="MLP_text ParaOverride-1">Zaslechli několik výkřiků a&#160;rozrušené ženské hlasy. Chalupka zdvihl hlavu.</p>
			<p class="MLP_text ParaOverride-1">„Co se děje?“</p>
			<p class="MLP_text ParaOverride-1">Na rozcestí u&#160;lávky přes Varínku spatřili shluk lidí, většinou žen, starců a&#160;dětí. Chalupka dojel až k&#160;zástupu a&#160;zastavil koně.</p>
			<p class="MLP_text ParaOverride-1">„Ptám se, co se tu děje?“</p>
			<p class="MLP_text ParaOverride-1">Lidé se pomalu obrátili. Poznali rychtáře a&#160;radního.</p>
			<p class="MLP_text ParaOverride-1">Několik žen se vrhlo k&#160;vozu.</p>
			<p class="MLP_text ParaOverride-1">„Martina bijí, pomoz, udělej něco!“</p>
			<p class="MLP_text ParaOverride-1">„Kterého Martina?“ zeptal se rychtář a&#160;seskočil z&#160;vozu. Razil si cestu zástupem, který se ochotně rozestupoval na obě strany. Náhle se Chalupka zastavil.</p>
			<p class="MLP_text ParaOverride-1">V&#160;kruhu lidí byla uprostřed cesty dřevěná lavice a&#160;na ní ležel muž spoutaný řemeny. Nad mužem stál snědý dráb s&#160;dlouhými černými kníry a&#160;v&#160;ruce měl svazek lískových prutů. Muž na lavici se nehýbal, záda měl poseta červenými, krvavými pruhy. Opodál stálo několik hajduků.</p>
			<p class="MLP_text ParaOverride-1">„Co se stalo?“ zvolal Chalupka. Pohlédl na nehybného muže. „Copak ho chcete zahubit?“</p>
			<p class="MLP_text ParaOverride-1">Od vozu se ozval dětský výkřik. Ďurko proběhl mezi lidmi a&#160;vrhl se k&#160;otci.</p>
			<p class="MLP_text ParaOverride-1">„Tatíčku, co ti to udělali?“</p>
			<p class="MLP_text ParaOverride-1">Martin Jánošík obrátil namáhavě hlavu. Ďurko ho objal oběma rukama, ale Martin jen namáhavě zasípěl:</p>
			<p class="MLP_text ParaOverride-1">„Běž domů, běž hned pryč, maminka je tam sama. Běž!“</p>
			<p class="MLP_text ParaOverride-1">Dráb uchopil chlapce za rameno, ale ten uskočil a&#160;popadl svazek lískových prutů, aby mu je vyrval z&#160;ruky. Dráb zavrávoral, ale pak se vzpamatoval a&#160;smýkl chlapcem do zástupu.</p>
			<p class="MLP_text ParaOverride-1">„Běž pryč!“ vykřikl otec.</p>
			<p class="MLP_text ParaOverride-1">Ďurko se bezradně rozhlédl.</p>
			<p class="MLP_text ParaOverride-1">„Tak co se stalo?“ zeptal se znovu rychtář.</p>
			<p class="MLP_text ParaOverride-1">„Neotvírej si hubu, rychtáři,“ řekl dráb, „nebo půjdeš na lavici taky.“</p>
			<p class="MLP_text ParaOverride-1">„Co udělal?“</p>
			<p class="MLP_text ParaOverride-1">Jeden z&#160;hajduků přistoupil blíž.</p>
			<p class="MLP_text ParaOverride-1">„Nezastávej se ho. Nepřišel na robotu. Teď, v&#160;čase žní!“</p>
			<p class="MLP_text ParaOverride-1">„Žena mi stůně,“ řekl chraptivě Ďurkův otec.</p>
			<p class="MLP_text ParaOverride-1">„Ty mlč,“ rozkřikl se dráb.</p>
			<p class="MLP_text ParaOverride-1">„Pan hrabě říkal,“ ozval se Chalupka, „že kdo nepřijde na robotu mimo moc boží a&#160;slušnou výmluvu, bude trestán. Ale Martin má nemocnou ženu. Věděl jsem to.“</p>
			<p class="MLP_text ParaOverride-1">„Měl za sebe poslat jiného,“ řekl dráb. „Jsou žně.“</p>
			<p class="MLP_text ParaOverride-1">„Ale on přece poslal,“ zvolal Chalupka. „Tady jeho syn vezl do Tepličky pro panstvo&#160;–“</p>
			<p class="MLP_text ParaOverride-1">„Měl pracovat na poli,“ trval na svém dráb, „a už je těch řečí dost.“</p>
			<p class="MLP_text ParaOverride-1">Chalupka se rozhlédl.</p>
			<p class="MLP_text ParaOverride-1">„A&#160;tady&#160;– nemáte právo! Měli jste ho aspoň odvést do Tepličky, soudit podle práva…“</p>
			<p class="MLP_text ParaOverride-1">Dráb se zaškaredil. „Takhle je to lepší. Jen ať to každý vidí na vlastní oči. Aspoň si příště dají pozor.“</p>
			<p class="MLP_text ParaOverride-1">„Pokračuj,“ řekl hajduk, „ať se můžeme jít napít. Mám žízeň.“</p>
			<p class="MLP_text ParaOverride-1">Dráb zdvihl svazek prutů a&#160;rána zasvištěla. Martin nevykřikl, ležel se zaťatými zuby, kousal se do rtů. Při další ráně se prohnul, z&#160;posledních sil zvedl hlavu a&#160;vykřikl:</p>
			<p class="MLP_text ParaOverride-1">„Ďurko, běž pryč!“</p>
			<p class="MLP_text ParaOverride-1">„Potvoro,“ řekl dráb. „Nemá dost a&#160;nemá.“ Znovu zdvihl ruku.</p>
			<p class="MLP_text ParaOverride-1">Ďurko stál v&#160;kruhu starců a&#160;žen a&#160;ani se nepohnul. Díval se před sebe široce otevřenýma očima, z&#160;kterých mu stékaly slzy. Necítil je. Někdo ho vzal za ruku, byl to Chalupka.</p>
			<p class="MLP_text ParaOverride-1">„Pojď pryč, chlapče. Tady nic nesvedeš.“</p>
			<p class="MLP_text ParaOverride-1">Ďurko se mu vytrhl. Stál a&#160;díval se.</p>
			<p class="MLP_text ParaOverride-1">Konečně dráb odhodil důtky a&#160;obrátil se k&#160;hajdukům.</p>
			<p class="MLP_text ParaOverride-1">„Stačí.“</p>
			<p class="MLP_text ParaOverride-1">Na Martina se ani nepodíval. Společně s&#160;hajduky zamířil ke krčmě.</p>
			<p class="MLP_text ParaOverride-1">Kruh kolem lavice se rychle sevřel. Ďurko stál, jako by vrostl do země.</p>
			<p class="MLP_text ParaOverride-1">Několik starců odvázalo bezvědomého Martina a&#160;odnášeli ho do chalupy k&#160;Merjadovi. Ďurko se za nimi rozběhl.</p>
			<p class="MLP_text ParaOverride-1">V&#160;chalupě položili Martina opatrně na lavici. Ženy už připravily plátýnka na obvaz, otřely Martinovi ze zad krev a&#160;daly mu na rány listy jitrocele. Světnice byla plná lidí, ženy plakaly a&#160;naříkaly.</p>
			<p class="MLP_text ParaOverride-1">Konečně se Martin pohnul a&#160;tiše zaúpěl.</p>
			<p class="MLP_text ParaOverride-1">Teprve pozdě večer, už za tmy, odváděli chlapi Martina domů. Drželi ho pod rameny, spíš ho nesli, než vedli, chvílemi se zastavovali, aby si mohl vydechnout. Rty měl rozkousány do krve.</p>
			<p class="MLP_text ParaOverride-1">V&#160;polovině cesty se k&#160;nim přidala teta Krištofíková.</p>
			<p class="MLP_text ParaOverride-1">Slunce už dávno zapadlo a&#160;vedro stále nepolevovalo. Vysoko nad Púpovem svítily hvězdy, ale nad Stohem a&#160;nad Chlebem slabě zahřímalo.</p>
			<p class="MLP_text ParaOverride-1">Když vešli do chalupy, Ďurkova matka se rozplakala. Tváře měla červené horečkou. Naříkala a&#160;Krištofíková ji marně chlácholila. Položili Martina na lavici k&#160;oknu a&#160;ženské mu daly na záda nové obklady. Ďurko stál u&#160;kolébky s&#160;Adamem a&#160;mlčel. Díval se před sebe, do plamínku čadící loučky. Už neplakal. Myslil na bílý stůl s&#160;černými deskami, na vůni terchovských pstruhů v&#160;zámeckých komorách, na velkého hnědého psa, na svazek lískových prutů v&#160;drábově ruce. Znovu a&#160;znovu mu táhla hlavou cizí a&#160;nesrozumitelná řeč, v&#160;níž zachytil jen několik známých jmen:</p>
			<p class="MLP_text ParaOverride-1">Struháreň… Vrátná… Biely potok…</p>
			<p class="MLP_text ParaOverride-1">Vzpomněl si na slova Matějova otce:</p>
			<p class="MLP_text ParaOverride-1">„Vyhnat je, vypálit to jejich hnízdo! Oheň na ně!“</p>
			<p class="MLP_text ParaOverride-1">A&#160;viděl před sebou tvář hraběte Löwenburga, širokou a&#160;masitou bradu s&#160;dvěma ostrými rýhami podle úst, pichlavé a&#160;zlé oči, které pátravě odhadují nehybný zástup.</p>
			<p class="MLP_text ParaOverride-1">Někde daleko v&#160;horách se znovu ozval hrom.</p>
		</div>
</body>
</html>