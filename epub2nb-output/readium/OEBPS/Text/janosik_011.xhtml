<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>janosik-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="janosik-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">6</p>
			<p class="MLP_text_bez1radku ParaOverride-1">Nazítří šel <a id="_idTextAnchor001"></a>Ďurko na panské místo otce. Vrátil se až za soumraku, ruce ho pálily, dlaně měl plné puchýřů od srpu, nemohl ani sevřít ruku.</p>
			<p class="MLP_text ParaOverride-1">Otec ležel na lavici u&#160;pece, matka mu přikládala na rozbitá záda celý den obklady, starala se o&#160;ročního Adámka, který lezl po udusané podlaze a&#160;neustále se někomu pletl pod nohama. Polehávala, ale na nemoc nebyl čas, přemáhala se, jak mohla.</p>
			<p class="MLP_text ParaOverride-1">Od toho dne chodil Ďurko na panské už napořád, vycházel z&#160;chalupy za svítání a&#160;dole v&#160;Terchové se připojil k&#160;dospělým. Domů se vracel až po slunce západu, pomohl matce nanosit vodu, obstaral dříví. Moc toho nenamluvil, když se ho matka něco zeptala, odpovídal jen krátce, myšlenky jako by se mu bez přestání toulaly někde daleko.</p>
			<p class="MLP_text ParaOverride-1">Nemohl si zvyknout, i&#160;když jeho nejlepší kamarád Matěj chodil už také na panské s&#160;ním. Připadal si jako liška chycená do želez. Když zdvihl na poli hlavu a&#160;zabloudil pohledem k&#160;horám, měl chuť zahodit srp nebo motyku, rozběhnout se na púpovskou salaš nebo k&#160;Pěti furmanům a&#160;už se nikdy nevrátit.</p>
			<p class="MLP_text ParaOverride-1">Otec měl dlouho horečku, rány se mu podebraly. Občas za ním přišel někdo z&#160;kopanic nebo ze vsi, nejčastěji Merjad anebo Dykoš. Teta Krištofíková přicházela večer co večer. Ačkoli sama měla doma plné ruce práce, vždycky si našla ještě chvilku, aby pomohla podojit a&#160;poklidit ovce, obstarat obě malé děti. Janko byl stále ještě na púpovské salaši. Otec proležel několik týdnů, rány se mu hojily pomalu a&#160;zůstaly po nich ošklivé bílé jizvy. Už trochu přecházel po světnici nebo se vyšoural před chalupu, ale záda ho bolela, Ďurkovi připadal, jako by se shrbil, jako by se celý nalomil. Často se ptal, co je nového na panském. Ale Ďurko nevěděl, co má říct, a&#160;jen krčil rameny, nebo odpověděl krátce:</p>
			<p class="MLP_text ParaOverride-1">„Všechno je jako dřív.“</p>
			<p class="MLP_text ParaOverride-1">Ale nebylo to jako dřív, žilo se stále hůř a&#160;hůř. Na kopanicích i&#160;ve vsích při řece byl hlad, začalo se povídat, že na dolní zemi řádí cholera a&#160;snad i&#160;mor a&#160;že lidé padají jako mouchy, když zafouká od hor první podzimní vítr. Nový zeměpán splnil, co slíbil a&#160;čím vyhrožoval: temnice byly plné chudáků, neuplynul ani den, aby drábi nevedli někoho na zámek k&#160;trestu: třicet ran holí, padesát ran lískovými důtkami, co chvílemi pracoval někdo na panském se železy na nohou. Löwenburg vymáhal nové a&#160;nové daně z&#160;těch, co měli málo, a&#160;ty, co neměli nic, nutil aspoň k&#160;větší a&#160;větší dřině. Nahoře nad kopanicemi museli bezzemci motykami a&#160;sekyrami klučit les, holýma rukama rvali pařezy ze země, aby měl pán z&#160;Tepličky nová pole.</p>
			<p class="MLP_text ParaOverride-1">Bylo zle, jak ještě nikdy nebylo.</p>
			<p class="MLP_text ParaOverride-1">Krajem táhly houfy zbídačelých lidí. Vyhýbali se rušným cestám, bloudili od vesnice k&#160;vesnici, v&#160;lesích jich bylo plno. Hlad byl takový, že v&#160;Terchové si lidé přidávali do mouky rozemletou kůru ze stromů. A&#160;říkalo se, že dole na Váhu je ještě hůř, že si tam lidé míchají do chleba i&#160;piliny a&#160;pupavu.</p>
			<p class="MLP_text ParaOverride-1">Prodávat nebylo co a&#160;kupovat nebylo za co ani od koho. Hrabě Löwenburg zuřil, protože nikdo nekupoval potraviny, které poddaní povinně donesli do panských sýpek a&#160;komor. Čas od času se ve vsích objevili hajduci, drancovali a&#160;odnášeli všechno, nač přišli: poslední ovečku, poslední zbytky mouky, poslední slepici. Někdy pro pána, někdy pro sebe.</p>
			<p class="MLP_text ParaOverride-1">Nebylo noci, aby některá chalupa nezůstala prázdná&#160;– lidé prchali s&#160;celými rodinami na jiná panství, protože doufali, že tam bude líp. Za čas se vraceli ještě zbědovanější než dřív&#160;– buď přišli sami, nebo je přivedli v&#160;poutech.</p>
			<p class="MLP_text ParaOverride-1">Ďurkův otec už zase chodil do práce. Měl nad chalupou malé políčko z&#160;vykáceného lesa, ale mohl na něm pracovat jen v&#160;noci při měsíci, protože dnů bez roboty bylo stále míň a&#160;míň. Avšak běda, když pak na panském nestačil ostatním, když mu únava svazovala ruce a&#160;sedala na ramena. Hned tu byl dráb s&#160;bičem a&#160;popoháněl ty, kteří se zpozdili, nebo si chtěli jen na malou chvíli vydechnout. A&#160;jestliže tiskl zeměpán, by li jeho drábové a&#160;hajduci ještě zuřivější, ještě vzteklejší.</p>
			<p class="MLP_text ParaOverride-1">„Sám čert je posedl,“ řekl jednou Merjad, když se vracel s&#160;Dykošem, Martinem Jánošíkem a&#160;jeho synem z&#160;roboty. „Buď je posedl všechny ďábel, anebo&#160;–“</p>
			<p class="MLP_text ParaOverride-1">Nedomluvil a&#160;Ďurko se zeptal: „Anebo co?“</p>
			<p class="MLP_text ParaOverride-1">A&#160;Merjad řekl tiše, jako by ho to zjištění samotného ohromilo:</p>
			<p class="MLP_text ParaOverride-1">„Napadlo mě, že mají strach.“</p>
			<p class="MLP_text ParaOverride-1">Dykoš, který šel vedle něho, se jen trpce usmál.</p>
			<p class="MLP_text ParaOverride-1">„Z&#160;čeho by mohli mít strach?“</p>
			<p class="MLP_text ParaOverride-1">Ale Merjad už neodpověděl a&#160;sklonil hlavu, jako by hledal odpověď mezi kameny na cestě.</p>
			<p class="MLP_text ParaOverride-1">Začalo drobně pršet, toho podzimu pršelo téměř denně, lidé se bez přestání brodili blátem a&#160;vodou. Posečená tráva neusychala, hnila a&#160;černala na svazích a&#160;stráních. Všichni věděli, že sena bude málo a&#160;že to bude znamenat ještě větší bídu.</p>
			<p class="MLP_text ParaOverride-1">Na okraji vsi se Dykoš rozloučil. Došli k&#160;Merjadově chalupě. Teď už pršelo hustě.</p>
			<p class="MLP_text ParaOverride-1">„Pojďte na chvíli do tepla,“ řekl Merjad, „ať si odpočinete. Usušíte se a&#160;půjdete dál, máte ještě dlouhou cestu.“</p>
			<p class="MLP_text ParaOverride-1">Vešli do chalupy.</p>
			<p class="MLP_text ParaOverride-1">Za stolem seděl osmahlý ramenatý muž. Když vstoupili, vstal. Hlavou se téměř dotýkal stropu.</p>
			<p class="MLP_text ParaOverride-1">Merjad rozpřáhl ruce. Objali se. Potom se Merjad obrátil k&#160;Ďur­kovi a&#160;jeho otci.</p>
			<p class="MLP_text ParaOverride-1">„To je můj švagr, z&#160;Oravy.“</p>
			<p class="MLP_text ParaOverride-1">Návštěvník se trpce usmál.</p>
			<p class="MLP_text ParaOverride-1">„Z&#160;Oravy? Už dávno ne.“</p>
			<p class="MLP_text ParaOverride-1">Posadili se na lavici zády k&#160;peci, aby rychleji uschli. Ďurko si prohlížel neznámého. Měl černé oči a&#160;černé vousy, ale vlasy už mu začínaly bělet. Seděl za stolem a&#160;přivřenýma očima si prohlížel Ďurkova otce.</p>
			<p class="MLP_text ParaOverride-1">„Před těmi můžeš mluvit,“ řekl Matěj. „Jsou z&#160;kopanic.“</p>
			<p class="MLP_text ParaOverride-1">Muž přikývl, ale mlčel dál.</p>
			<p class="MLP_text ParaOverride-1">„Tak kde ses toulal takové roky? Vracíš se domů?“</p>
			<p class="MLP_text ParaOverride-1">Muž zavrtěl hlavou.</p>
			<p class="MLP_text ParaOverride-1">„Nemám kam. Tenkrát, když jsem tu byl naposled… Kolik je to let?“</p>
			<p class="MLP_text ParaOverride-1">„Patnáct. Zrovna se narodil tady Ďurko,“ řekl Merjad.</p>
			<p class="MLP_text ParaOverride-1">„Utekli jsme tehdy z&#160;Oravy. Bylo to zlé. Jeli jsme jen v&#160;noci, když nesvítil měsíc, aby nás nikdo nechytil. Povídalo se, že dole v&#160;rovinách je líp. Možná, na začátku.“</p>
			<p class="MLP_text ParaOverride-1">„V&#160;dolní zemi?“ zeptal se Merjad.</p>
			<p class="MLP_text ParaOverride-1">Muž opět přikývl. „Bylo mi teskno po horách, ale přece jen to bylo trochu lepší, i&#160;když jsme hladu zažili dost. Ale pak přicházeli pořád další a&#160;další. Ze Spiše, z&#160;liptovské stolice, z&#160;Kysuc, odevšad. Rostli jako tráva. Za nějakou dobu nás bylo tolik, že na každého zbyl jen kousek země jako dlaň. A&#160;čím víc lidí, tím větší hlad. Za pár let jsme táhli dál a&#160;pak se na novém místě všechno opakovalo.“</p>
			<p class="MLP_text ParaOverride-1">„Ale proč ses vrátil? Tady je to pořád horší.“</p>
			<p class="MLP_text ParaOverride-1">Muž si povzdechl.</p>
			<p class="MLP_text ParaOverride-1">„Žena mi umřela na choleru. Žena&#160;– i&#160;děti. Celé vesnice vymřely. Už mě tam nic nedrželo. Šel jsem zpátky na Oravu, ale tam je zle. Honili mě po lesích, štvali mě jako lišku.“</p>
			<p class="MLP_text ParaOverride-1">Chvíli mlčel.</p>
			<p class="MLP_text ParaOverride-1">„Táhnu od vsi ke vsi, žiju v&#160;lesích. A&#160;čekám. Neřekl bys, kolik jich žije jako já. Všichni čekají.“</p>
			<p class="MLP_text ParaOverride-1">„Na co?“ zeptal se Ďurkův otec hořce. „Až vás chytí? Až bude ještě hůř? Každý čeká&#160;– a&#160;nikdo neví na co.“</p>
			<p class="MLP_text ParaOverride-1">Muž se opřel dlaněmi o&#160;desku stolu.</p>
			<p class="MLP_text ParaOverride-1">„Vy tady nic nevíte. Jste zalezlí v&#160;těch svých kopcích jako vrány v&#160;lese a&#160;nevíte nic. Vůbec nic.“</p>
			<p class="MLP_text ParaOverride-1">„To, co víme,“ řekl Merjad, „nám docela stačí.“</p>
			<p class="MLP_text ParaOverride-1">„Vy jste neviděli, jak je jinde,“ řekl muž. „Vsi poplundrované, vypálené. Mnoho lidí zrubali, jiní vzali zkázu ve vojnách, nebo je zavřeli do temnic a&#160;živí už nevyjdou. Poznal jsem dědiny, kde ani do hor nemůže nikdo uprchnout, lidé mají díry v&#160;polích a&#160;zalézají tam jako myši, jako krtci, když je nebezpečí. Takhle se přece nedá žít!“</p>
			<p class="MLP_text ParaOverride-1">„A&#160;jak jinak?“ zeptal se Merjad. „Co zbývá chudákovi?“</p>
			<p class="MLP_text ParaOverride-1">„Vzepřít se!“ vykřikl muž a&#160;vyskočil. „Vyrazit na panské kaštely a&#160;bojovat za právo!“</p>
			<p class="MLP_text ParaOverride-1">„Právo patří pánovi,“ řekl Merjad. „Víš, co nám řekl náš nový zeměpán? Svolal si rychtáře do Tepličky a&#160;řekl jim: Vy nemáte žádné právo. Vy smíte jen prosit.“</p>
			<p class="MLP_text ParaOverride-1">„A&#160;co si vyprosíš? Nic!“</p>
			<p class="MLP_text ParaOverride-1">Muž se zase posadil, ruce měl složeny na stole, dlaněmi pořád na desce stolu.</p>
			<p class="MLP_text ParaOverride-1">„Lidé povstávají. Už to takhle nejde dál. Každou chvíli někde vzplane jiskra a&#160;vyšlehnou plameny. Ve Staré Luce, v&#160;Tokaji, v&#160;Senici…“</p>
			<p class="MLP_text ParaOverride-1">Merjad ho přerušil.</p>
			<p class="MLP_text ParaOverride-1">„Ale ty jiskry rozdupou vždycky na prach. Vždycky to tak skončilo. A&#160;pak přišla ještě větší bída. Vzpomeň si na Thökölyho.“</p>
			<p class="MLP_text ParaOverride-1">„Thököly byl pán, magnát. Jeden pán se vzepřel proti jiným pánům a&#160;nakonec šel tam, kde mu slibovali víc. Císař ho chtěl jmenovat kapitánem horních Uher, ale turecký sultán mu nabídl víc, a&#160;tak přešel nakonec k&#160;Turkovi. A&#160;víš, jak skončil.“</p>
			<p class="MLP_text ParaOverride-1">„Nevím, jak skončil,“ řekl Merjad. „Jenom vím, že v&#160;Prešově tehdy popravili na třicet lidí. Povídalo se, že je spálili anebo vpletli do kola a&#160;jejich hlavy napíchali na kůly, pro výstrahu. A&#160;co Wesselényi na Strečně? A&#160;co Gašpar Pika, u&#160;vás na Oravě?“</p>
			<p class="MLP_text ParaOverride-1">„Zemana Piku nech na pokoji.“</p>
			<p class="MLP_text ParaOverride-1">„Obsadil s&#160;poddanými i&#160;nedobytný Oravský zámek. Ale přišel císařův generál Špork a&#160;dobyl ho nazpátek.“</p>
			<p class="MLP_text ParaOverride-1">„Drželi se tam řadu měsíců!“</p>
			<p class="MLP_text ParaOverride-1">„A&#160;jak to dopadlo? Pětadvacet rychtářů z&#160;Oravy a&#160;Liptova narazili na kůly. Toho zemplínského zemánka s&#160;nimi.“</p>
			<p class="MLP_text ParaOverride-1">„A&#160;přece to všude začíná vřít znovu,“ řekl Oravec. „Chlap je jako vrba, čím častěji ji osekáváš, tím hustěji se zas obrazí. Ve východních stolicích se vytvořily ozbrojené skupiny, říká se jim bujdoši nebo kurucové. Jsou to lidé jako my, jako ty anebo já. Někdy nemají ani zbraně, jenom kosy, srpy a&#160;vidle. V&#160;noci se vynoří odněkud z&#160;lesů nebo bažin, přepadnou posádku císařských a&#160;zase jsou pryč. Na čas jim padl do rukou i&#160;Prešov, vtáhli do Bardejova, obsadili Levoču. A&#160;je jich pořád víc.“</p>
			<p class="MLP_text ParaOverride-1">Muž se odmlčel, pak řekl tiše, že mu sotva bylo rozumět:</p>
			<p class="MLP_text ParaOverride-1">„Nebudu už čekat. Půjdu jim naproti.“</p>
			<p class="MLP_text ParaOverride-1">„Kolik bylo takových vzpour,“ povzdychl si Ďurkův otec. „A&#160;kolik jich ještě bude! A&#160;vždycky to skončí stejně.“</p>
			<p class="MLP_text ParaOverride-1">„Kurucové nejsou páni,“ zvolal muž. „Jsou to obyčejní lidé, udření, pošlapaní! Poddaní, bezzemkové, štvanci. Kdyby se spojili, byla by to největší síla v&#160;celé zemi. A&#160;jednou se musí spojit, protože jim nic jiného nezbývá. Je to jako&#160;– jako oheň, jako když vyšlehne oheň, vítr žene plameny, spojí je, však brzy uvidíte!“</p>
			<p class="MLP_text ParaOverride-1">Seděli tak dlouho. Když Ďurko s&#160;otcem odcházeli, Merjad a&#160;jeho švagr se ještě přeli. Přeli se, ale chlapec nejasně tušil, že se vlastně nepřou: že Merjadova hořkost a&#160;nevíra pramení jen z&#160;obavy člověka, který zažil už příliš mnoho ztroskotaných nadějí a&#160;snů a&#160;obává se, že i&#160;tenhle nový sen se mu dřív nebo později rozplyne pod rukama.</p>
			<p class="MLP_text ParaOverride-1">Kráčeli pěšinou od potoka vzhůru. Už nepršelo, na obloze byly hvězdy, třpytily se a&#160;Ďurkovi připadalo, že jsou na dosah ruky. Zvedl oči k&#160;vrcholu Púpova a&#160;najednou zatoužil být tam nahoře, běžet po travnaté stezce mezi kamením, volný jako pták, jenom se vznést. Otec mlčel, jen občas si ztěžka povzdychl. Ďurko myslel na to, co vyprávěl Merjadův švagr. Znenadání ho napadlo, co by se stalo, kdyby se z&#160;lesa od Púpova vyřítil houf kuruců v&#160;sedlech nízkých koní, za nimi opěšalí se srpy a&#160;vidlemi. Podíval se k&#160;lesu, ale ten se černal jako mlčenlivá, tichá hradba, nic se nepohnulo, jenom někde v&#160;korunách roztroušených buků vykřikl ze sna pták, jako by dával znamení.</p>
			<p class="MLP_text ParaOverride-1">Nazítří byl neznámý pryč a&#160;Merjad o&#160;něm už nikdy nemluvil. Život plynul v&#160;dřině a&#160;bídě, jež rostla jako bodláčí na svazích kopanic. Ďurko měl za nějaký čas pocit, že se mu to všechno zdálo, že třeba jen na chvilku zdříml u&#160;teplé Merjadovy pece, ale v&#160;myšlenkách se vracel k&#160;tomu, co slyšel, znovu a&#160;znovu.</p>
			<p class="MLP_text ParaOverride-1">Avšak brzy se ukázalo, že to nebyl sen. Znenadání začaly proskakovat zvěsti, že na východě za Tisou povstal poddanský lid a&#160;že se požár rozhořívá dál a&#160;dál.</p>
			<p class="MLP_text ParaOverride-1">Terchovští tušili, že na těch zprávách bude něco pravdy, neboť hrabě Löwenburg stupňoval přísnost až k&#160;nesnesení. Drábové byli ve vsi den co den, mihla se tu i&#160;jednotka císařských, neklid se vzmáhal.</p>
			<p class="MLP_text ParaOverride-1">Pak přišla zima, tuhá a&#160;s&#160;přívaly sněhu, cesty zapadaly a&#160;už se zdálo, že se všechno rozplynulo, že je všemu konec, o&#160;kurucích nebylo nic slyšet; avšak s&#160;jarem se zprávy o&#160;povstání začaly šířit znovu a&#160;bylo jich pořád víc. Kdykoli se vracel rychtář Chalupka z&#160;Tepličky, přinášel nové a&#160;nové zvěsti o&#160;vypálených kaštelech, o&#160;přepadech, o&#160;útocích poddanského lidu. Povážím táhly na východ jednotky císařských, aby potlačily vzpouru.</p>
			<p class="MLP_text ParaOverride-1">V&#160;horní zemi bylo stále hůř: řemesla upadala, obchod vázl, už ani neměl kdo obchodovat s&#160;kým, začali se bouřit i&#160;horníci v&#160;Bystrici a&#160;na Kremnických horách, těžba se téměř zastavila. Všichni čekali, kdy z&#160;dusna vyšlehne blesk.</p>
			<p class="MLP_text ParaOverride-1">A&#160;pak jednoho dne přinesl terchovský krčmář z&#160;Tepličky novou zprávu:</p>
			<p class="MLP_text ParaOverride-1">Z&#160;Polska vpadl na východní Slovensko mladý uherský magnát František Rákoczi, přivedl s&#160;sebou na šest set ozbrojených jezdců a&#160;vydal v&#160;Břežanech manifest, v&#160;němž vyzýval k&#160;boji za svobodu, za spravedlnost. Proti císaři. Poslal povstalcům svůj prapor, kde byla ta slova vyšita, a&#160;postavil se do čela vzpoury.</p>
			<p class="MLP_text ParaOverride-1">Jednotlivé plamínky se slily jako na povel v&#160;jediný obrovský požár.</p>
			<p class="MLP_text ParaOverride-1">Poddaní a&#160;utiskovaní žádali zrušení nevolnictví a&#160;roboty. Při­dávali se měšťané a&#160;žádali rovnoprávnost s&#160;německými měšťany, přidávali se pronásledovaní protestanti. Nakonec se přidali zemané a&#160;šlechta, i&#160;když jen váhavě a&#160;teprve tehdy, když povstalci stáli na hranici jejich panství.</p>
			<p class="MLP_text ParaOverride-1">Povstání se šířilo jako plamen v&#160;bouřlivém větru. V&#160;krátkém čase vzbouřenci ovládli všechny stolice na východním Slovensku a&#160;postupovali dál a&#160;dál na západ. Všude se k&#160;nim s&#160;jásotem přidávalo obyvatelstvo, nadšení se zmocňovalo všech jako horečka.</p>
			<p class="MLP_text ParaOverride-1">Po kraji se rozletěla zpráva, že povstalci vydali nové prohlášení: Rákoczi zbavil Habsburky trůnu, slovenská země je už neuznává za své vladaře, chce volnost, volnost, vyžene císařské vojáky do posledního.</p>
			<p class="MLP_text ParaOverride-1">Netrvalo dlouho a&#160;povstalci ovládli i&#160;Spiš a&#160;Liptov, už se objevili i&#160;na cestě pod Strečnem. Kurucké jednotky táhly krajem křížem krážem. Ďurko je viděl jednou v&#160;Tepličce, veliký oddíl jezdců, zaprášených a&#160;unavených, ale s&#160;očima rozsvícenýma, s&#160;tvářemi spálenými od slunce, s&#160;šavlemi po boku. S&#160;dusotem kopyt a&#160;vrzáním postrojů projeli Tepličkou a&#160;zmizeli na severu.</p>
			<p class="MLP_text ParaOverride-1">Už byli i&#160;na Oravě, byli za Váhem, byli všude.</p>
			<p class="MLP_text ParaOverride-1">Hvězda nové naděje vzešla nad krajem a&#160;poddaní zdvihli hlavu. Zvedli ji i&#160;bezzemci a&#160;kopaničáři z&#160;Kysuc.</p>
			<p class="MLP_text ParaOverride-1">Z&#160;Ďurka byl vysoký, urostlý chlapec.</p>
			<p class="MLP_text ParaOverride-1">Jednou zjara na začátku března se rozloučil s&#160;otcem, objal matku, vzal si do ruky malý uzlíček s&#160;tím nejnutnějším a&#160;spolu s&#160;Matějem Dykošem se vydal do Tepličky. Šli rychle, skoro běželi, zpívali, pokřikovali na sebe. Nebe bylo modré, v&#160;úžlabinách roztával poslední sníh a&#160;odevšad se hrnuly proudy vody. Vzduch voněl, bylo jaro.</p>
			<p class="MLP_text ParaOverride-1">Toho dne se přihlásili nedaleko Strečna mezi kuruce.</p>
			<p class="MLP_text ParaOverride-1">Psal se rok 1707 a&#160;Juraji Jánošíkovi bylo devatenáct let.</p>
		</div>
</body>
</html>