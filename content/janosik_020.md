---
title: '15'
contentType: prose
---

  

Té zimy napadl sníh brzo a už zůstal ležet. Mrazy přišly v polovině listopadu, od Kysuc a z polské strany foukal bez přestání studený vítr.

Zima uhodila na celý kraj s nečekanou silou. V dědinách byl hlad a k Žilině táhly den co den zástupy žebráků a hladových lidí.

Jánošík přešel přes Čertovici k Hronu a horami kolem Veporu až do Kokavy. Roztroušené chalupy na svazích kokavských lazů mu připomínaly terchovské kopanice. Jak mu poradil Uhorčík, vyhledal v Kokavě Ondřeje Kovalčíka a vstoupil k němu do služby za pacholka. Staral se mu o ovce a vypomáhal gazdovi skoro tři týdny, až do poloviny prosince. Kovalčík se ho na nic neptal, ale zdálo se, že něco ví nebo aspoň tuší: často zamyšleně pozoroval urostlého valacha, když si hodil na rameno špalek bukového dřeva a kráčel s ním přes dvůr, jako by nesl otep suché slámy.

Do Klenovce se Jánošík nepustil, i když to nebylo daleko. Čas od času však slyšel od Klenovčanů o veselém chlapíkovi, který se přistěhoval do obce a neděli co neděli vyhrává lidem v krčmě na gajdy. Z těch kusých zpráv se zdálo, že Uhorčík, nebo spíš Martin Mravec, žije v Klenovci jako spořádaný občan v obecních službách, a Jánošík dokonce slyšel, že se stal na nějakou dobu hajdukem. Překvapilo ho to, ale pak se zasmál, znal svého kamaráda a věděl, že je chytrý jako liška – určitě si tak začal vytvářet síť známých, od kterých mohl snadno získávat zprávy o všem, co se děje.

Ale toho dne se konečně vydal do Klenovce.

Přešel klenovecké lazy a v krčmě se zeptal na Martina Mravce. Měl chalupu hned na kraji vesnice, v táhlé stráni, která stoupala k bukovému lesu.

Uhorčík ho přivítal, jako by ho neviděl dlouhou řadu let. Mrav­cová přivedla dceru, jmenovala se Žofka, a své matce jako by z oka vypadla. Chvíli poseděli a pak si Uhorčík vzpomněl, že se musí jít podívat na ovce. Když byli sami, Juraj se zeptal:

„Tak jak se ti žije v Klenovci?“

„Vypadá to, že jsem vybral dobře. Mockrát jsem si na tebe vzpomněl, je to tady učiněné kurucké hnízdo. I zdejší podžupan býval kuruc, nebo jim aspoň pomáhal. Z Klenovce, Kokavy a Hnúšti táhli s Rákoczim všichni. Na Muráň se jistě pamatuješ.“

„Tam se bojovalo hodně dlouho.“

Uhorčík přikývl.

„Muráňský správce nenávidí císařské jako mor, i když to zrovna nerozhlašuje z hradní věže. A jeho žena, komandantka, ještě víc.“

„Myslil jsem, že tehdy Muráň vypálili.“

„Pospravili ho, ale už dávno to není, co bývalo. Víš, co se tady vypravuje? Ten váš Wesselényi ze Strečna, co chystal povstání proti císaři, si prý tenkrát vzal muráňskou paní. Když umřel, vrátila se na Muráň a bránila hrad léta proti císařským. Otevřela brány, teprve když jí slíbili, že se jí nic nestane.“

„A nestalo?“

„Odvezli ji do Vídně a umřela tam ve vězení. Povídá se, že byla moc krásná.“

„Krásná možná. Chytrá určitě ne.“

Uhorčík mávl rukou. „Čert je vem! Pán jako pán.“

„Slyšel jsem na Kokavě,“ řekl Jánošík, „že jsi tu v obecních službách.“

Uhorčík se rozesmál.

„Dali mi na starost ovce. Ale v zimě nemá valach moc práce, potřebovali hajduka, tak jsem to na čtrnáct dní vzal. Takové známosti se člověku můžou vždycky hodit.“

Vyprávěli si dlouho do noci. Rozloučili se až k ránu a Juraj musel slíbit, že se co nevidět objeví znovu.

Stejně jako Martin Mravec v Klenovci, také statný Kovalčíkův pacholek si získal v Kokavě pověst veselého a oblíbeného chlapíka. Ovcím rozuměl jako rozený valach, se dřevem uměl pracovat jako nikdo druhý, a když zašel do krčmy uprostřed Kokavy, táhla za ním celá dědina. V kokavské hospodě hráli cikáni, bývalo tam veselo, Kovalčíkův pacholek uměl zpívat, až se hospoda třásla, a leckdy se Kokavčané rozcházeli až po půlnoci.

Když se přehouply vánoce a Nový rok, veselý mládenec se s Koval­číkem rozloučil. Slíbil, že se ještě někdy ukáže, a zamířil na sever k Polhoře.

Krátce nato se objevil Jánošík na Kysucích, v Krásnu, kde ho až do konce ledna ukrývali bratři Šútkové. Pak odešel přes údolí do Radostky a skryl se u Rusňáka, s kterým ho ještě před svou slavnou svatbou seznámil Uhorčík. Terchové se zatím vyhýbal, věděl, že zvlášť s příchodem zimy tam nebylo bezpečno, v chalupě na kopanicích se jistě objevovali hajduci každou chvíli.

Teď už však byla bezmála polovina února a Jánošík usoudil, že největší nebezpečí pominulo. Rozloučil se s Rusňákem a přes Lutiše a Tižinu se vydal k jihu, k horám, které tak dobře znal. Brodil se závějemi, jen občas snědl hrst vyschlého ovesného zrní a ne­spouštěl oči z vrchů, které se blížily a blížily. Mrzlo, až praštělo, obloha byla jasná a mrazivá, a Jánošík už rozeznával známé křivky hřebene nad Vrátnou: Hromovou a Stoh, Koniarky, Priehyb. Přešel Velhoru a Mravečník, už viděl před sebou hřeben Púpova i skály Rozsutce, olepené sněhem, a brzy nato spatřil v údolí kouř nad střechami Terchové.

Několik dní zůstal u mlynáře ve stodole, sešel se s Matějem a jedné větrné noci zaklepal na dveře otcovy chalupy.

Matka ho objímala, otec ho přivítal, jako by odešel včera. Martin s Adamem se přes zimu vytáhli, z Janka byl už chlap jako hora, hospodařil teď místo otce a otec mu spíš jen vypomáhal.

Vyptávali se, ale Jánošík jen vrtěl hlavou, nechtěl o ničem mluvit. Otec vyprávěl, že s podzimkem a na začátku zimy si hajduci a drábi podávali v chalupě dveře, několikrát prohledali všechno od půdy až k pitvoru; přicházeli přes den i v noci, ale když viděli, že je všechno marné, přestali se po čase o Jánošíka starat; možná se jim také nechtělo takovou dálku, kopanice byly až na konci světa, a kdo by se vláčel znovu a znovu nahoru do kopců, v plískanicích nebo v závějích?

Löwenburg zvyšoval daně a povinnosti, na kopanicích se žilo těžko, přetěžko. A to byla zima, kdy pole a lesy ležely pod sněhem; nikdo nevěděl, co je čeká zjara. Drábové prohledávali půdy po celé Terchové, a když našli třeba jen špetku mouky, hned ji zabavili, pobrali po chalupách i ruční mlýnky na obilí. V Terchové a na kopanicích byl hlad.

Ďurko poslouchal a hněv v něm rostl. Už aby bylo jaro, už aby byl zase v horách!

Zůstal dva dny. Položil na stůl poslední zlaté, které mu zbyly, domluvil se s Jankem, že se na jaře ukáže znovu, pohladil matku po šedivých vlasech a znovu zamířil k Radostce.

Zůstal u Rusňáka až do prvního tání.

Dva dny před svátkem Josefa se s Rusňákem rozloučil a vydal se k horám. V údolí kvetly fialové a bílé šafrány, všechny strouhy a stružky se změnily v dravé potoky, vzduch voněl jarem; jen vysoko na kopcích ještě ležel sníh, vrchy nad Vrátnou se třpytily jako uprostřed zimy.

Večer na svátek Josefa vzplanula na Stratenci veliká vatra. Její zář bylo vidět z celého údolí Varínky, od Tepličky i z vesnic na Kysucích.

Den nato čekal Jánošík s napětím u Koňúcha v Dunajově na své kamarády. První přišel Gáborčík, po něm Bartek z Predmieru. Přišel kolohnát Kovalčík s rezatou kšticí a s veselýma modrýma očima, vysoký Ondruš z Dlhého Pole, hubený a mrštný Kovalovský z Rakové, společně dorazili maličký Vrábel a Bagár. Když se ve dveřích objevil obrovitý Huncaga, ve světnici se zatmělo, jak Hunčík zaplnil celé dveře. Ukrýval se po celou zimu u svého strýce v Rakové, zima mu připadala bez konce a k nepřečkání. Přišel Vavrek z Polska, trousili se další a další. Přišli i oba bratři Šútkové a přivedli tři valachy, Zupicu, Valičáka a Tálika, kteří chtěli vstoupit mezi horní chlapce.

Koňúch vyvalil dva sudy piva, chlapci vyprávěli jeden přes druhého, zpívali a byli šťastní, že jsou zase spolu, vzpomínali na Uhorčíka a jeho gajdy.

Poslední přišel Kubo Chlastiak. Přivedl s sebou vysokého světlovlasého obra a krátce ho představil: „To je Plavček z Dunajova. Taky nový.“

Jánošík si pozorně prohlížel dlouhána.

„Co jsi dělal?“

„Valacha. A potom jsem plavil dřevo. Musel jsem plout při nízké vodě a plť se rozbila o skály. Vsadili mě do vězení a dali mi padesát ran holí. Utekl jsem.“

Jánošík se zamračil.

„Ještě nám budeš o sobě vyprávět. Teprve potom chlapci rozhodnou, jestli tě vezmeme.“ Obrátil se ke Kubovi. „Kde máš Bernatika? Vždycky jste byli jako dvojčata, jeden bez druhého jste neudělal ani krok.“

Kubo sklonil hlavu.

„Chlapci, Pavolko Bernatik už nepřijde.“

Zpěv rázem umlkl.

„Povídej,“ řekl Jánošík. „Co se stalo?“

Kubo se zhluboka napil a otřel si černé vousy hřbetem ruky.

„Ukrýval se někde pod Lopušným a u jednoho mlynáře na Kysuci. Ale měl ve Vadičově milou a občas se za ní vydal přes kopce. A jak tak jednou šel kolem dvora Štěpána Lehockého na kraji Vadičova, ten správce proklatý ho uviděl. Poslal za ním dva hajduky a ti se dostali po stopě až do chalupy, kde se chudák Bernatik ukrýval. Všechno zpřevraceli a našli pár prstýnků, co jsme sebrali Šipošovi. Vzali Bernatika do Žiliny na trápení, soudili ho a odsoudili. Neprozradil nic, ani slovem, to vím jistě. Vpletli ho do kola a tak je tam dodnes.“

V krčmě se rozhostilo tíživé mlčení. Pak začali chlapci vzpomínat na Bernatikovy kousky, vzpomínali a litovali ho.

„A to ještě není všechno,“ ozval se znovu Kubo. „Víte, jak ztrestali ti neřádi gazdu, který Bernatika ukrýval? Zbořili mu chalupu. Löwenburg si na ni už dlouho brousil zuby, chtěl si tam udělat majer, a teď se mu to hodilo.“

„A co se stalo s gazdou?“ zeptal se Jánošík.

Kubo pokrčil rameny.

„Utekl někam do prešpurské stolice. Aspoň se to povídá.“

Huncaga vstal.

„Co uděláme, kapitáne? Přece to nemůžeme nechat bez potrestání!“

Jánošík přikývl. V očích mu zablesklo.

„Nejdřív půjdeme k Žilině. Hned zejtra ráno. Musíme Bernatika pochovat, jak se sluší a patří.“

Druhý den zrána vyrazili do údolí. U Hričova přešli Váh a lesnatými kopci zamířili k Žilině. Obešli město a v houští počkali, až se začne stmívat. Jánošík, Kubo Chlastiak, Huncaga a Ondruš se vydali k popravišti, ostatní je obklopili širokým kruhem a vartovali.

Když se ráno rozednilo, potupné kolo, na němž leželo ještě večer tělo nešťastného zbojníka, bylo prázdné. Jen malý kopeček čerstvé hlíny v lese nad Váhem prozrazoval místo, kde Pavolko Bernatik odpočívá věčným spánkem. Nad jeho hrobem složili čtyři valachové z Kysuc a Moravy do rukou kapitána zbojnickou přísahu. Tak se stali Plavček, Zupica, Valičák a Tálik novými členy regimentu.

Ještě toho dne za soumraku se ubíralo cestou k Vadičovu několik mužů. Tři z nich nesli pod paží javorové housličky. Zamířili rovnou ke krčmě a zanedlouho se nesl přes dědinou veselý zpěv, housličky vrzaly a krčmář se nestačil otáčet. Neuběhla ani chvilka a krčma byla plná.

V chalupě Lehockého na kraji dědiny se rozletěly dveře a do světnice se nahrnul houf statných chlapců s pistolemi a valaškami v rukou.

„Dej bohu duši a nám peníze!“

Správcova žena vykřikla a zakryla si dlaněmi ústa.

„Kde je Štěpán Lehocký?“ zeptal se Jánošík.

„Muž je u Jeho hraběcí Milosti,“ jektala žena. „Co po něm chcete?“

„Ptát se budeme my,“ řekl Jánošík přísně. „Pověz, proč poslal hajduky za tím chudákem, co ho pak vzali před soud do Žiliny?“

Správcova žena pochopila, že je zle. Zbledla.

„Nevěděl, že ho povedou k soudu. Štěpán myslel, že je to zloděj.“

„A to víš,“ řekl Jánošík, „že tomu gazdovi zbořili chalupu nad hlavou?“

„To byl přece žebrák, neměl nic než tu chalupu na spadnutí, jakápak škoda!“

„Tak,“ řekl Jánošík. „Kvůli slepici poštvete na člověka hajduky. A když pak zahubí chudáka, mávnete jen rukou: jakápak škoda!“

Obrátil se k chlapcům.

„Prohledat!“

Na lavici rostla hromada kabátů a vyšívaných ubrusů, objevilo se i několik stříbrných lžic.

Huncaga vytáhl od pasu pistoli: „U všech hromů, kde jsou peníze?“

„Nedám, nic vám nedám,“ rozkřičela se žena.

Huncaga se zamračil.

„Počkej, Hunčíku,“ řekl Jánošík. „Však ona si to rozmyslí. Na dvůr!“

Vyšli z chalupy. Z dálky bylo slyšet zpěv.

„Nemysli si,“ řekl Hunčík, „že budeš křičet.“ Výmluvně zvedl pistole. „Tady se postav a dobře se dívej.“

„Dejte se do toho,“ přikázal Jánošík.

Huncaga podal pistole malému Vrábelovi, přistoupil k rohu chalupy a plivl si do dlaní.

„Chlastiak, Plavček a Moravčík,“ řekl Jánošík. Tři chlapi jako hory se postavili k rohům chalupy.

Správcova žena ohromeně sledovala, co se bude dít.

Čtyři hromotluci zvedli ruce a uchopili břevna tragarů pod střechou. Svaly se jim napjaly. Dřevo začalo praskat.

„Za pecí,“ vykřikla rychle správcova žena. Spatřila pistole ve Vrábelových rukou a dodala tišším hlasem: „Nahoře za pecí, v tom starém hrnku!“

Polák Vavrek zmizel v chalupě. Za malou chvíli vyběhl a zamával něčím v ruce. Slabě to zazvonilo. Podal měšec Jánošíkovi.

„A teď to dodělejte,“ řekl Jánošík čtyřem pořízkům, kteří stále drželi ruce na trámech pod střechou.

Huncaga se rozkročil, zapřel se a začal pomalu zvedat.

Střecha zapraskala, začala se naklánět, potom se s rachotem zřítila na druhou stranu dvora.

„Hotovo,“ řekl Jánošík. Obrátil se k správcově ženě. „Teď už můžeš křičet, jak chceš.“

Žena otevřela ústa, ale nedokázala vyrazit jediné slovo. Ani si neuvědomila, že už je sama, stála jako solný sloup a dívala se na chalupu bez střechy.

To už byli horní chlapci v lese. Na cestě za Vadičovem se k nim přidali zpěváci z krčmy. Od vesnice bylo stále slyšet vrzání cikánských housliček.

Nazítří večer vzplanuly na kopcích kolem Tepličky ohně. Hořely na Dubeni, na Dielci i nad Hruštinami na druhém břehu Váhu, bylo je vidět na kopcích u Strečna, na Boriku a na Veldielu, hořely na všech stranách.

Hrabě Löwenburg stál u okna zámecké síně a zamračeně sledoval červené body vysoko ve tmě. Měl nepříjemný pocit, že je to něco jako vyhlášení vojny. Vojny proti němu, zeměpánu strečňanského panství, hraběti Janu Jakubovi Löwenburgovi, Najednou zalitoval, že je v pouhém zámečku ve špinavé dědině mezi vrchy a Váhem, že není na Strečně, tam bylo rozhodně bezpečněji. Možná že se císař unáhlil, když dal tu nedobytnou pevnost rozvalit, kdo ví, jestli ji nebude ještě potřebovat.

Popadl ho vztek. Kurucové jsou poraženi, vojny skončily, císař zničil a zahubil všechny odbojníky a nepřátele a začíná prosazovat v celé horní zemi své právo. Vyhlásil celou řadu nových opatření, jimiž pozvedne život v té zaostalé, zanedbané zemi. A on, hrabě Löwenburg, je tady jeho zástupce, jeho prodloužená ruka. Co znamená pár zběhů, potulných štvanců a bohaprázdných rouhačů proti takové síle? Co znamená ta hrstka rozsévačů koukolu proti moud­rosti osvíceného vladaře – tím spíš, když je ta moudrost spojena s mocí?

Přesvědčoval sám sebe, že by ho ty myšlenky měly uklidnit, ale klid se nevracel, díval se na vzdálené ohně vysoko na horách a hněv a nespokojenost ho neopouštěly.

Odněkud z chodby zaslechl vzrušené hlasy. Obrátil se, přešel síní a otevřel prudce dveře.

Na chodbě proti němu stál uprostřed hloučku služebných jeho správce Šándor Ottlik. Byl jen v košili a v kalhotách, ve tváři měl hrůzu.

Hrabě se na něj chvíli ohromeně díval, pak zbrunátněl.

„Co se děje? A jak to vypadáš?“

Ottlik se hluboce uklonil. Na podlahu z něho kapala voda.

„Vaše Milosti,“ řekl nešťastně a jektal zuby, „stalo se neštěstí. Když jsem se vracel ze Žiliny, přepadli mě pár kroků nad Tepličkou a vzali mi všechny peníze, které jsem Vaší Milosti přinášel za prodanou slaninu, jak jste přikázal.“

Hrabě zalapal po dechu a správce pokračoval:

„Pobrali mi všechno. A nebylo toho málo, v Žilině je hlad a za potraviny se teď po zimě platí dobře, opravdu dobře…“

„Co to povídáš?“ rozkřikl se hrabě. „Kdo tě přepadl? Tak mluv přece!“

Správce rozhodil rukama a řekl nešťastně:

„To nevím, Vaše Milosti.“

Hrabě div neomdlel.

„Kde jsi nechal hajduky? Co je s nimi?“

„Suší se u kamen, pane, když dovolíte. Ti zbojníci nám totiž vzali kabáty a hodili nás do potoka.“

„Copak jste neměli karabiny?“

„Měli, Vaše Milosti. Pobrali nám všechno, peníze, kabáty i karabiny.“

Hrabě byl na pokraji mrtvičného záchvatu.

„Okamžitě prohledat celé okolí! Pustit psy! Ať jde každý, kdo vládne rukama a nohama! Musíme je dostat!“

Vběhl zpátky do síně a jako v horečce si nalil do stříbrné číše víno. Ruka se mu třásla.

Zdvihl číši a v černé tmě za oknem spatřil vysoko v horách další ohně.
