---
title: '11'
contentType: prose
---

  

Několik dnů hlídal Juraj zase na věži a ve strážnici u brány.

  

Když končil jednoho deštivého odpoledne vartu u hlavní brány, nařídil komandant prohlídku zbraní. Všichni věděli, co bude, velitel musel vždycky najít nějakou závadu stůj co stůj. U staré pušky, kterou už dávno nikdo nepoužíval, objevil maličko naštípnutou pažbu. Nejdřív vyváděl, přivolával na vojáky hromy a blesky, vyhrožoval temnicí; potom rozkázal, že puška musí okamžitě ke kováři. Jánošík měl právě po stráži a přihlásil se, že pušku odnese. Zajímal ho kovář, o kterém vyprávěl Antoš.

  

Našel kovárnu podle zvonivých úderů, které se ozývaly z přízemí severní bašty. Severní baště se říkalo na zámku Od kuchaře, protože stála proti kuchyni. Právě tak se říkalo dalším baštám Od polaty, Od rybníka, Od Hutka.

  

Kovář bušil těžkým kladivem do železných prutů, rozpálených do červena.

  

Pohlédl na vojáka a řekl:

  

„Počkej chvíli, dodělám práci, aby mi železo nevychladlo.“

  

Juraj se opíral o dveře a rozhlížel se. Kovárna byla černá od sazí a plná štiplavého kouře. V koutě u okna spravoval drobný tenký mužík jílec meče.

  

Konečně položil kovář kladivo, utřel si ruce do zástěry a obrátil se k Jánošíkovi.

  

„Poručili si novou mříž na arestům, aby jim neutekl. Mříže nedělám rád.“

  

Díval se zamyšleně na železné pruty. Pak znovu vzhlédl.

  

„Co chceš?“

  

„Náš komandant posílá tuhle pušku. Má rozčísnutou pažbu.“

  

„To je práce pro Michala. Michal je náš puškař.“

  

Drobný mužík vstal. Sahal Jurajovi sotva po ramena. Podíval se zběžně na pušku, postavil ji do kouta a řekl:

  

„Přijď za pár dní. S tím bude práce.“

  

„Ty jsi tady nový, co?“ zeptal se kovář. „Hlídáš, hlídáš?“

  

„Hlídám,“ řekl Jánošík.

  

„A jakpak se ti líbí na zámku?“

  

„Nelíbí,“ řekl Jánošík.

  

Kovář se zasmál.

  

„Ty jsi Jánošík z terchovských kopanic, ne?“

  

„Jak to víš?“

  

„Říkali mi. Tebe člověk jen tak nepřehlídne. Slyšel jsem taky, že jsi byl u kuruců.“

  

„Kdo ti to vyprávěl?“

  

Kovář pokrčil rameny.

  

„Tady se ví všechno. Nebo skoro všechno.“

  

Jánošík mlčel. Na lavici pod oknem spatřil hrudku uzeného sýra. Usmál se, připomněla mu domov.

  

„Vezmi si ten sýr,“ řekl kovář.

  

„Nechci, nemám hlad.“

  

„Jen ber, kuruci. Chlap jako hora a nemá hlad? Když nechceš, dej ho jinému. Třeba se někomu hodí.“

  

Zasmál se a bílé zuby mu zasvítily. Juraj si vzpomněl na Uhorčíka, ten se taky uměl takhle smát. Hlavou mu projela nenadálá myšlenka: byla to náhoda, nebo myslel kovář zbojnického kapitána? Nebo jen tak mluvil do větru? Pozorně na něj pohlédl. Kovář měl poctivou tvář a díval se mu zpříma do očí. Juraj vzal sýr a řekl:

  

„Dobrá, dám ho někomu, komu se hodí. Někdo se vždycky najde.“

  

„Jestlipak sis někdy myslel, že budeš jednou bydlet na zámku?“ zeptal se kovář.

  

„Radši bych bydlel doma v chalupě.“

  

„To ti rád věřím. Copak teď je zámek zpustlý, ale měl jsi ho vidět dřív, když tady bylo panstvo. Nebo svatební palác naproti. Dnes jsou v něm leda balvany soli. Tam bývaly kdysi svatby! A ty naděláš řeči pro kousek sýra!“ Obrátil se na puškaře. „Jenom mu pověz, Michale, ať vidí, jak se žije na zámku!“

  

Puškař se otočil.

  

„To mi říkal písař a je to pravda pravdoucí, našel to tady v knihách. Víš, co se tu snědlo a vypilo na svatbě Thurzových dcer?“

  

Na chvilku se odmlčel.

  

„Pětačtyřicet krav. Skoro pět set beranů. Pětadvacet tisíc slepic. Víc jak pět tisíc vajíček. Třicet zubrů z Oravy. Tisíc pstruhů. Zrovna tolik husí. A vypilo se víc jak sto sudů vína. Pravého tokajského!“ Zvedl hlavu. „Tady, chlapče, bylo něco vína. I já ještě pamatuju plné sklepy. Rozmarýnové, hřebíčkové, skořicové. Polínkové. Teď už je tam jen bytčianské. A to dávají jen tomu, koho chtějí odnaučit pít.“

  

Dal se do smíchu. Juraj si vzpomněl na vesnice, kde lidé jedli pupavu, jahody a pýr a do placek míchali dubovou kůru. Obrátil se.

  

„Přijdu za pár dnů.“

  

„Počkej, kuruci!“ zvolal kovář. „Co ses tak rozdurdil? Zpěnila se ti žluč nad tou horou, co sežrali na jediné svatbě? Nediv se, měli takový obyčej. Hodovali tak dlouho, dokud se nevěstě nenarodilo první dítě.“

  

„I tak je toho dost.“

  

„Dost,“ přikývl puškař. „Tím spíš, že Thurzo měl těch dcer šest.“

  

Jánošík pohlédl na puškaře.

  

„Když tak všechno víš, řekni mi, utekl už tady někdo ze zámeckého arestu?“

  

Kovář se na něj pozorně zadíval.

  

„Máš strach, kuruci, že neuhlídáš zbojníka z Kysuc? Neboj se, odtud ještě nikdo neutekl. Vidíš, že pro jistotu dostane ještě jedny mříže. Sám odtud nikdo nevyjde. Sám určitě ne.“

  

Jánošík neodpověděl. Vyšel na nádvoří. Za ním se znovu ozvaly rány kladiva. Zněly rychleji než před chvílí, jako by si chtěl kovář na železných prutech vylít zlost, anebo snad chtěl dohonit, co zmeškal.

  

Hned nazítří dal Jánošík hrudku sýra Uhorčíkovi. Zbojnický kapitán ji vzal, nepoděkoval, jen se podíval přimhouřenýma očima na svého strážce.

  

Od té doby Juraj svému vězni přilepšoval, jak mohl. Dával mu víc jídla, tajně, aby ostatní vachtýři neviděli, přidával mu i ze svého. Vždycky čekal se smolničkou v ruce, až Uhorčík sní, co mu přinesl. Nevyptával se, i když se mu v hlavě rojilo tisíc otázek. Spíš se ptal Uhorčík jeho: jak se žije na kopanicích, jaké to bylo v kurucké vojně a kde bojoval. Juraj odpovídal stručně, několika slovy; jen o té době, kdy přišel ke kurucům, se rozpovídal s nadšením. Tehdy ještě bojovali kurucové bez vrchnosti, každý byl připraven vycedit poslední kapku krve, kamarád pro kamaráda by krk nasadil. A hnali tenkrát labance, že jim leckdy ani stačit nemohli. Uhorčík poslouchal a ve štěrbinách očí mu blýskalo.

  

Jednou mu Jánošík vyprávěl, jak otec dostal bití od terchovských drábů. Uhorčík sebou hněvivě trhl, až řetězy zařinčely.

  

„A pročpak jsi to panu hraběti už dávno neodvedl? Já bych si na něj počkal, vytáhl bych ho z kočáru a vysázel mu jich stejně. Ani jednu ránu bych mu nezůstal dlužen!“

  

Jánošík brzy poznal, že si získal vězňovu důvěru. Za nějakou dobu se z nich stali přátelé. Avšak na zbojnický život se Juraj nezeptal nikdy ani jediným slovem; jenom když Uhorčík začal sám o životě v lesích, o večerech při ohni vysoko v horách, o volném a svobodném živobytí, Juraj mlčel a naslouchal téměř bez dechu.

  

Někdy zašel Juraj do kovárny a pomáhal kováři při práci. Staral se o oheň, později přidržoval kus rozžhaveného železa v kleštích, oháněl se kladivem. Čas od času mu dal kovář hrudku sýra, brynzu anebo placku a Juraj všechno pravidelně dával Uhorčíkovi.

  

„Kde to bereš, kuruci?“ zeptal se jednou zbojník.

  

„To je od kováře,“ zasmál se Jánošík. „Řekl bych, že ti přeje.“

  

„Od zámeckého kováře?“ zeptal se Uhorčík a zrak mu zbystřil. „Slyšel jsem občas rány a napadlo mi, že je to z kovárny. Přímo tady, na zámku?“

  

„Na zámku,“ řekl Jánošík, „ale je to poctivý člověk.“

  

Uhorčík se zamyslil a neřekl nic. O kováři už potom nikdy nemluvili.

  

Začátkem září slyšel Jánošík od vojáků, že liptovská stolice nařídila přísné tažení proti zbojníkům a sestavila zvláštní stoličnou bandérii, vycvičenou v boji proti horním chlapcům. Když to řekl svému vězni, Uhorčík se rozesmál.

  

„Mají z nás strach, kuruci!“

  

Přešel podzim a nastala zima, tuhá a zlá. Ve strážnici hořel v kachlových kamnech oheň dnem i nocí, ale ve věznici bylo vlhko a mrazivo, po zdech stékala voda. Jánošík hodil Uhorčíkovi náruč slámy a starých hadrů. Vězeň se do nich zavrtal, aby se aspoň trochu zahřál.

  

V kraji byl hlad, na dolní zemi řádil mor a šířil se na všechny strany. Už byl i v Nitře, v Trnavě, v Novém Městě. Jednoho dne přinesl kovář zprávu, že v Trenčíně, vypáleném po veliké bitvě kuruců a císařských v srpnu před dvěma léty, zemřelo na mor za jediný rok šestnáct set lidí.

  

„Nešťastné město,“ povzdychl si kovář, když to Jurajovi vyprávěl. „Víš, co jim udělal Edmund Hurly, císařský komandant? Zrekvíroval poslední zbytky jídla a vyhnal z města všechny starce, ženy, děti a nemocné, aby neujídali. A to jim ještě vojáci vzali všechno, co měli, i obutí jim stáhli, střevíce a krpce, takže museli odejít bosí, v mrazu a v zimě.“

  

Studený vítr profukoval zámeckými ambity a chodbami, venku pukaly stromy mrazem.

  

Jaro však přišlo brzy a už v polovině března roztál na vrcholech kopců kolem Bytči poslední sníh. Jednoho dne na začátku máje svolal komandant všechny vojáky strážního oddílu a dal vyvalit ze sklepa sud vína.

  

„Na oslavu vítězství,“ řekl vojákům. „Tenhle sud je pro vás! Vojna skončila! Poslední zbytky zlopověstných kuruců vpochodovaly v plné zbroji za vedení grófa Károlyiho na Kismajtenské pole a složily k nohám císařského generála Pavla Pálffyho bojové zástavy. Musela to být pěkná paráda, hráli jim k tomu Te deum a vířily bubny. A den nato byl v městě Satu Mare uzavřen mír. Je po vojně!“

  

Zdvihl pohár vína. „Na zdraví generála Pálffyho!“

  

Vojáci se vrhli k sudu. Juraj postával mezi nimi, nenapil se. Druhého dne oznámil novinu Uhorčíkovi. Zbojnický kapitán jen mávl rukou.

  

„A čekal jsi snad něco jiného? Vzít si vrchnost za kapitány! Co jste si od toho slibovali?“

  

„Rákoczi to myslel poctivě.“

  

„Chtěl něco jiného než vy,“ řekl Uhorčík. „Co se s ním vlastně stalo?“

  

„Utekl do Polské.“

  

„Co mu zbývalo,“ řekl Uhorčík. „Myslel to možná poctivě, ale udělal chybu. Moc chyb. Nechal komandovat panstvo a tím si podřízl haluzku, na které seděl. K čertu se všemi!“

  

Potom ho něco napadlo a zahleděl se pátravě na Jánošíka.

  

„Kuruci,“ řekl tiše. „Ale to znamená pro tebe naději.“

  

Juraj se na něj podíval nechápavě.

  

„Naději? Posmíváš se?“

  

„Vůbec ne. Vojna skončila, z vojáků se stanou darmojedi. Nebudou jich už tolik potřebovat. Vrchnost bude potřebovat chlapy na polích, ne v bílých kabátcích.“

  

„A co z toho?“

  

„Budou pouštět! Kdo zaplatí, může se dostat domů.“

  

„Zaplatit?“ zeptal se Juraj. „A z čeho? Čím?“

  

„Žádný člověk není tak bezmocný, jak si myslí,“ řekl Uhorčík. „Povídal jsi, že sis přivedl domů z kurucké vojny koně. Kdyby na něj tvůj tatík naložil pár liščích kůží a nějakou tu hroudu sýra, možná by si panstvo dalo říct.“

  

„Pár liščích kůží a hroudu sýra! Na svatbě tady spořádali padesát krav! Myslíš, že je vytrhne hrouda sýra?“

  

Uhorčík zavrtěl hlavou.

  

„Pány nahoře jistě ne. Ale nižší vrchnost bude mít po těch vojnách taky vysoko do žlabu. Správce, oficír, malí zemánkové…“

  

Pohlédl na Jánošíka.

  

„Zkus to, vojáku!“

  

Juraj se mračil.

  

„To nejde.“

  

„Ale proč?“

  

„Nemůžu to od otce chtít. Zůstanou mu jen holé ruce, a ještě se zadluží.“

  

„Jednou mu to vrátíš.“

  

„Jak?“

  

„Třeba na něco přijdeš. Nebo chceš celý život hrbit hřbet, dřít se pro pána a klanět se drábům?“

  

„Ne. To nechci.“

  

„Člověk se musí rozhodnout. Buď, anebo. Nic napůl.“ Už se neusmíval. „Tak co? Zkusíš to?“

  

Jánošík vzhlédl a zadíval se zpříma vězňovi do očí.

  

„Doma ani nevědí, kde jsem.“

  

Uhorčík se předklonil. Řetězy zachrastily.

  

„Před bránou stává jeden člověk a prodává sýr. Takový dlouhý kolohnát. Někdy od něj kupuje i kovář. Jdi za tím člověkem a pověz mu, ať se vydá do Terchové k tvému otci nebo bratrovi. Povídal jsi přece, že máš bratra?“

  

„Mám tři bratry. Jednoho staršího, dva jsou mladší.“

  

„Tak ať jde za tím starším. Nebo rovnou za otcem, jak chceš, a ať mu tohle všechno řekne. Ať to zkusí.“

  

Z chodby se ozvaly kroky druhého vachtýře.

  

„A teď už běž, už jsi tady moc dlouho.“

  

Jánošík se obrátil a vyšel z vězení.

  

Několik dní bedlivě sledoval každého, kdo se objevil v blízkosti brány, ale dlouhán, kterého mu Uhorčík popsal, se neobjevoval. Teprve třetího dne ho uviděl. Stál při cestě nedaleko mostu a prodával oficírovi brynzu. O něčem se dohadovali. Juraj pochopil, že kolohnát přemlouvá oficíra, aby ho pustil ke kováři, který od něj vždycky kupuje.

  

Jánošík přistoupil.

  

„Odvedu ho tam,“ nabídl se. „A zase ho přivedu zpátky.“

  

Oficír svolil. Juraj šel s mužem přes zámecký dvůr, u kamenné kašny se zastavili. Řekl všechno, co mu poradil jeho vězeň. Muž se na něj podíval, neodpověděl. Teprve když se blížili ke kovárně, zeptal se:

  

„Ty hlídáš vždycky u brány?“

  

„Někdy. Někdy na věži nebo u arestu.“

  

Dlouhán už neřekl nic. Došli do kovárny, kovář koupil hroudu sýra a Jánošík odvedl muže k bráně a přes kamenný most. Už spolu nepromluvili ani slovo.

  

Když to vyprávěl o několik dnů později Uhorčíkovi, zbojnický kapitán se jen vesele zašklebil.

  

„Tak teď musíš jen doufat, že bude mít panstvo zrovna dobrou náladu, až tvůj tatík přijede.“

  

„Já tomu moc nevěřím,“ řekl Jánošík.

  

Uhorčík však jako by ho neslyšel. Kývl hlavou, aby přistoupil blíž.

  

„Poslouchej,“ řekl tiše, „tak mi napadlo, že už je nejvyšší čas i pro mne. Co kdybych to zkusil taky?“

  

„Ty? Vykoupit se?“

  

Uhorčík se zasmál.

  

„Dá se to tak říct.“ A hned pokračoval:

  

„Až se objeví u brány zase ten dlouhán, pověz mu, že tady už mám dlouhou chvíli. Ať přinese správci a oficírovi taky pár liščích nebo vlčích kůží a kousek sýra. Co tomu říkáš?“

  

„A – od koho?“

  

Uhorčík se zasmál.

  

„Od koho! Od koho! Však už vrchnost bude vědět! Ať jim řekne, že je to dárek z Kysuc.“

  

„Nepustí tě,“ řekl Jánošík. „Tebe ne.“

  

„Musím se odtud dostat,“ řekl Uhorčík rozhodně a dodal šeptem: „Budu se ženit! Svatba už je dávno domluvená a nemůžu nechat nevěstu tak dlouho čekat.“

  

Zaklonil hlavu a znovu se rozesmál.

  

Jánošík pomalu vyšel z věznice.

  

Minulo několik dnů. Místo, na kterém stával před mostem dlouhán se sýrem, bylo prázdné. Juraj chodil ve volném čase pomáhat ke kováři. Bil těžkým kladivem do železného plátu, až kovadlina zvonila. Kovář si otřel z čela pot hřbetem dlaně a řekl:

  

„Jde ti to docela dobře. Takového pomocníka bych chtěl mít. Nechceš si zkusit udělat něco sám?“

  

Jánošík zaváhal. „Rád bych měl jednou na Bytču nějakou památku. Třeba klíč?“

  

Kovář na něj pohlédl přimhouřenýma očima. „Dobrá, třeba klíč. Proč ne?“

  

Juraj rozžhavil nad plameny kousek železa, levou rukou přidržoval kleště a druhými kleštěmi pomalu ohnul jeden konec. Potom začal bušit do rozpáleného kovu, až jiskry odletovaly.

  

„Máš sílu jako býk,“ pochválil ho kovář. Chvíli ho sledoval s rukama založenýma na prsou, potom řekl:

  

„Ukaž, dodělám to. Na všechno síla nestačí. Musíš mít taky fortel.“

  

Pracoval rychle a obratně. Hotový klíč vložil do džberu, voda zasyčela a vyvalil se z ní oblak páry. Kovář hodil klíč na kovadlinu. Juraj ho vzal do ruky. Byl ještě teplý.

  

„Dobře si ho schovej,“ řekl kovář.

  

Když nazítří Jánošík ve strážnici na chvíli osaměl, vytáhl kovářův dárek a přiložil ho ke klíči, který visel na hřebíku u dveří. Oba klíče byly k nerozeznání stejné. Usmál se.

  

Uplynulo opět několik dní. Jánošík šel právě přes nádvoří k vězeňské strážnici, když ho zastavil komandant.

  

„Ty jsi Jánošík z Terchové?“ zeptal se zamračeně.

  

„Jsem,“ řekl Jánošík.

  

Oficír natáhl ruku.

  

„Dej mi tu pušku.“

  

Juraj se nehýbal.

  

„Povídám,“ rozkřikl se oficír, „dej mi tu pušku!“

  

Juraj mu ji váhavě podal. Hlavou mu bleskla myšlenka, že je všechno ztraceno. Sevřel pěsti a chystal se ke skoku.

  

„Zajdi do kanceláře,“ řekl oficír. „Tvůj táta tě vykoupil ze služby. Takové chlapy pouštějí domů! Za chvíli mi tady zůstanou jen vysloužilci a třasořitkové! Čert aby to vzal!“

  

Odplivl si a odcházel. Juraj se rozběhl do kanceláře.

  

Časně ráno prošel zámeckou bránou. Při okraji cesty spatřil Janka. Vrhl se k němu a objal ho. Několik kroků za mostem stál dlouhán a měl před sebou v trávě kus plátna se třemi hrudkami sýra. Bratři k němu zamířili.

  

„Za kolik prodáváš ten sýr?“ zeptal se Juraj vesele.

  

Dlouhán si ho změřil, jako by ho viděl poprvé.

  

„Neznám tě,“ řekl stroze. „Nikdy jsem tě neviděl. A neprodávám leckomu.“

  

„Co se dá dělat,“ řekl Jánošík. „Neprodáš, neprodáš. Ani já nekupuju.“ Pak dodal tišeji: „Schovej si to radši na svatbu. Znám jednoho, co se bude brzy ženit. Měl jsem ti to vyřídit.“

  

Dlouhán se sklonil, dvěma rychlými pohyby zavázal plátno do uzlu a rychlým krokem zamířil k chalupám Bytči. Brzy se ztratil mezi stromy.

  

Janko vzal bratra kolem ramen a oba pomalu vykročili po cestě za ním.

  

„Co budeš dělat?“ zeptal se Janko.

  

Jánošík se rozhlédl. V korunách stromů šuměl vítr, vysoko nad horami bylo modré nebe.

  

„Co bych dělal? Vrátím se s tebou do Terchové.“

  

Mezi prvními stromy se zastavil a pohlédl zpátky k zámku. Zdvíhal se proti modré obloze, ponurý a temný, s doškovou střechou na vysoké věži. Podobal se spíš pevnosti než zámku. Vzpomněl si na Uhorčíka.

  

„Ať dostane dobrou ženu,“ řekl rozjařeně a rozesmál se, když uviděl Jankův nechápavý obličej.

  

„Toho si nevšímej,“ řekl vesele a oba se rozběhli po cestě k Bytči.
