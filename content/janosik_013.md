---
contentType: prose
---

8

  

Na nízkém návrší poblíž lesa hoří oheň. Večerní nebe je plné hvězd. Kolem ohně posedávají nebo leží v trávě unavení muži a mlčky se dívají do plamenů. Občas některý z nich vstane, vezme náruč suchého klestí a přihodí ji do ohně. Dohasínající plameny znovu vyšlehnou, dřevo zapraská, k temnému nebi vyletí roj jisker a ozáří skupiny rozložitých buků. Na nejbližších keřích svítí zelené a bílé plátěné košile. Muži jsou většinou vysvlečeni do pasu, suší promočené haleny kolem ohně a odpočívají. Čas od času zacinkají ze tmy postroje koní.

Kurucové mají za sebou těžký den. Od svítání do soumraku se jezdci i pěší brodili rozlitými vodami Hronu. Za rozbřesku narazili na velký zástup císařských jezdců. Překvapili je ve chvíli, kdy ještě rozespalí sedlali koně, zaútočili na ně a pronásledovali je lukami, ale byla to past. Zeman Očkay, který oddílu velel, přikázal ustoupit. Blízko byl spásný les, v němž se mohli ukrýt, ale zeman rozkázal sestoupit k řece. Hronem šla velká voda, dostali se na mokřadiska a zatopené louky. Pěší postupovali ve vodě až po pás a po ramena, kosy a karabiny drželi nad hlavou, koně se bořili v bahně. Chtěli se dostat zpátky k lesu, ale bylo už pozdě, císařští obsadili návrší a nepustili je; museli se skrývat v sítinách. Ke všemu se ještě spustil déšť a voda začala stoupat, byla to hnědá a kalná voda, která strhávala zesláblé a podrážela nohy lidem i koním. Teprve pozdě odpoledne unikli z obklíčení a lesními stezkami se dostali do odlehlé doliny k poloprázdné vesnici a zemanské tvrzi.

Teď leželi v trávě a dívali se do ohně, vyčerpaní a na konci sil, v zamračených tvářích měli hněv.

Z hloučku vstal vysoký mladý muž, skoro ještě chlapec, a hodil do skomírajícího ohně náruč suchých haluzí. Dřevo zapraskalo a plameny ozářily jeho štíhlou, urostlou postavu. Chvíli stál se založenýma rukama, potom usedl do trávy a zahleděl se do plamenů, které teď zase šlehaly vysoko, jako by chtěly dosáhnout až ke hvězdám.

Podsaditý, ramenatý kuruc, který ležel po jeho boku, zvedl hlavu a podíval se mu do tváře.

„Tak už se nemrač, Ďurine, už je to za námi. Pár dní si odpočineme, posbíráme síly a vyrazíme dál.“

„Zabili deset našich, a ty chceš odpočívat!“

Matěj Dykoš sklonil hlavu a neodpověděl. Kolem bylo ticho, jen dřevo v ohni praskalo. Jánošík se díval zachmuřeně do plamenů.

Vzpomínal na všechny týdny a měsíce, jež uplynuly od chvíle, kdy se nedaleko Strečna přihlásili k oddílu kuruců. Naučili se střílet z ručnic a pistolí, táhli horami i rovinou dolní země v podzimních plískanicích, v lijácích, ve studeném větru, otrhaní a bez přestání na pochodu. Z vesnic i horských chalup se k nim přidávali další: někteří s holýma rukama, jiní přišli s nabroušenými kosami, s vidlemi, nebo aspoň klackem. V šarvátkách s labanci se občas zmocnili koní, ale zdaleka to nestačilo pro všechny. Lidé ve vsích jim nosili jídlo, ale chalupy byly prázdné a většinou neměli z čeho dávat; kurucové často hladověli, ale na hlad mysleli ze všeho nejméně. Juraj vzpomínal na obrovské nadšení, které je hnalo do bojů a šarvátek, proti opevněným tvrzím a hradům i proti několikanásobné přesile. Vedla je vidina lepšího života, spravedlivého pro všechny; byl to regiment drsných a ke všemu odhodlaných mužů, zarostlých, hlučných, s tvářemi spálenými sluncem.

Jánošík se po nich rozhlédl. Seděli nehybně, nikdo nepromluvil ani slovo, dřímali anebo se dívali mlčky před sebe. Vzpomínal na těžkou zimu, kdy se brodili po pás závějemi, skrývali se v lese před sněhovými vánicemi, nebo se nahrnuli do prázdných stodol a stejně prázdných maštalí panských dvorců. Nohy obalené v hadrech, s ovčími kožichy na ramenou, postupovali zavátými dolinami i horskými stezkami, vrhali se na oddíly císařských jako káňata a bili se s nadšením a nelítostně.

Poznal dědiny, ztracené v horských údolích, kde se k nim přidávali všichni muži i chlapci; a viděl bídu, jež nebyla o nic menší než doma na kopanicích. Dole při Dunaji se před nimi lidé schovávali do lochů, do děr, které si vykopali ve svých prázdných chalupách, jako se před nedávnem ukrývali před Turky; ale jejich nedůvěra rychle zmizela a dávali jim všechno, co měli, poslední kus sýra, poslední hrst kukuřičných zrn. Bojovali v krajích, kde byly dědiny vypálené a zpustošené, a kde lidé jedli jen kořínky, žaludy a pýr.

„Měli jsme se vyhnout vodě a lukám,“ ozvalo se mu za zády. Obrátil se. Byl to hubený, černý vesničan odněkud od Trebišova. „V lese bylo bezpečněji a mohli jsme být ve výhodě. Byla to chyba.“

„A nebyla první,“ řekl Matěj Dykoš.

„Nechceme zemana,“ vykřikl opodál v trávě Haladej, kosmatý zarostlý kuruc. „Je to špatný oficír a vede nás do záhuby! Kolik lidí už zbytečně padlo, protože je zeman bázlivec!“

Všichni kolem ohně zvedli hlavy. Začali mluvit jeden přes druhého. „A jednou, až bude nejhůř, ztratí se jako pára nad lesem! Kolik takových už jsme poslední dobou viděli!“

Juraj vstal.

„Když budou mezi námi spory, rozeženou nás labanci jako hejno vran.“

„Mezi námi žádné spory nejsou,“ vykřikl z polotmy vysoký hlas. „Nechceme spory, chceme jen dobrého velitele, který se umí bít!“

„Je to kurucký velitel,“ řekl Jánošík. „A my jsme kurucové. Zdvih­nout hlas proti němu nemůžeme. Nemůžeme bojovat na vlastní pěst.“

„A proč ne?“ zeptal se vousáč Haladej. „Na začátku jsme taky bojovali na vlastní pěst! A líp než teď.“

„Dobrá,“ řekl Jánošík. „Tak proč mu to neřeknete?“

„Jděte pro něj!“ vykřikl kdosi. „Povíme mu to do očí!“

Několik mužů se rozběhlo do tmy. Ostatní stáli kolem ohně, překřikovali se navzájem, připomínali si boje u Likavy a pod Muráněm, kdy ještě bylo všechno jiné. Jánošík se opřel o vyhřátý kámen a pozoroval hořící dřevo.

Věděl, že nadšení prvních bojů už dávno nesdílejí všichni, že začíná vyhasínat jako dohořívající dřevo. Lidé začali ztrácet důvěru ke svým velitelům, tohle nebylo poprvé. Někdy měl pocit, že se jich zeman bojí. Ale že neumí bojovat, to věděl stejně dobře jako muži, kteří teď hlučeli za jeho zády. Vázlo zásobování, zeman je hnal od čerta k ďáblu, často byli celé dlouhé dny i týdny bez spojení s ostatními oddíly, jízda nevěděla o pěšácích a pěšáci o jízdě. Stalo se také, že hnali císařské, stačilo jen znovu zaútočit, ale zeman zaváhal a pak už bylo pozdě; a jindy je zase vedl slepě do pasti, z které vyvázli jen za cenu zbytečných ztrát, zrovna jako dnes. Ale ti, kteří stojí v čele povstání, mu důvěřují. Jinak by ho přece už dávno odvolali. Proč to neudělali, když každý musí vědět už dávno, že je to špatný velitel? Kde je cesta z tohoto bludného kruhu? Rebelie? Ale jak to pak skončí s povstáním, když se začnou hryzat mezi sebou?

Z úvah ho vyrušil dusot koní. Zdvihl oči. Ze tmy se vynořil zeman Očkay v sedle svého černého hřebce, za ním několik jezdců, které Juraj neznal; nejspíš to byli lidé místního pána z kaštelu nad vesnicí. Očkay zůstal v sedle, černý knír mu výbojně trčel na obě strany. Tvářil se rozhněvaně a mračil se jako čert.

„Co se děje?“ zeptal se svým chraptivým hlasem.

Vousatý Haladej, který prve bouřil nejurputněji, vystoupil dva kroky vpřed.

„Pane,“ řekl a chvíli hledal další slova. „Chceme s tebou mluvit.“

Zeman se nadzvedl v sedle, pak se zase posadil a maličko se předklonil.

„Kdyby neměl oddíl za sebou tak těžký den, dal bych tě ztrestat. Takhle nemluví voják s velitelem.“

To byla chyba. Houf se pohnul.

„Počkejte,“ vykřikl vesničan z Trebišova. Muži se zastavili.

„Pane, máme k tobě prosbu.“

„Jakoupak prosbu?“ ozval se vousáč nespokojeně. „Žádnou prosbu! To není prosba!“

Zeman se zarazil. Zdálo se, že vtáhl hlavu mezi ramena.

„Možná nevíš,“ pokračoval vesničan, „jak to bylo dřív. Nejsi s námi tak dlouho.“

„Sotva čtyři měsíce!“ zvolal Haladej posměšně.

„Vrať se ke své ženě a ke svému vínu,“ vykřikl kdosi ze zástupu. „Tohle není život pro tebe!“

Vytáhlý kuruc zdvihl ruku a předstoupil blíž.

„Urozený pane,“ řekl mírně, „boj v horách je těžký. Nejsi zvyklý na takové živobytí.“

„A co tedy chcete? Nového velitele?“

„Nového velitele!“ vykřikl Trebišovan.

„A kdo by to měl být?“ zeptal se Očkay uštěpačně. „Ty?“

„Jsou tady lepší, pane. Mladší a statečnější.“ Rozhlédl se kolem sebe.

„Ať nám velí tady Juraj Jánošík,“ vykřikl černý, podsaditý kuruc. „Nebýt jeho, všechny by nás teď nesl Hron!“

„Nebo ho alespoň přiber do své družiny,“ řekl rychle dlouhán. „Víš přece dobře, že je to statečný člověk. A v horách se vyzná.“

Zeman přitáhl prudce uzdu a hřebec se pod ním vzepjal. Přední řada mužů ustoupila o krok. Jezdec popleskal hřebce po krku a kůň dopadl kopyty do trávy.

„Jánošík?“ zeptal se Očkay. „Ať předstoupí!“

Juraj udělal krok blíž k ohni. Očkay v sedle se předklonil.

„Tak ty chceš velet kurucům?“ zeptal se. „Odkud jsi přišel?“

„Z terchovských kopanic, pane,“ řekl Jánošík.

„Nevzpomínám si, kde to je. Kolik máš země?“

„Nemám žádnou zem.“

„Tak komu patříš?“

„Nikomu.“

Jánošík stál rovně, s hlavou vztyčenou a díval se zemanovi zpříma do očí.

„Rubal jsem dřevo, chodil na panské a pásl ovce.“

Očkay se rozesmál.

„Pásl jsi berany, a teď chceš vést kuruce? Nezdá se ti, že si troufáš?“

„Je to statečný člověk,“ vykřikl někdo ze zástupu, „a umí bojovat!“

Očkay se přikrčil v sedle a přinutil koně ke klidu.

„Tak. Umí bojovat. Pásl ovce a umí bojovat. Ať tedy bojuje a neplete se do věcí, kterým nerozumí! Já jsem tady velitel, já jsem za oddíl odpovědný. V každém vojsku se musí poslouchat, poslouchat na slovo a bez řečí. Jinak jsme předem poraženi. Velitele vybírá a určuje sám nejvyšší pán, princeps František Rákoczi. Zná snad tenhle bezzemek jeho záměry a rozkazy líp než já?“

„Vím jenom,“ řekl Jánošík pevně, „že zruší robotu a udělá z nás svobodné lidi.“

„Tohle jediné vám uvízlo v hlavě,“ přikývl Očkay, „nic jiného. Napadlo tě někdy, kdo bude vyvážet hnůj, když všichni budou pány?“

Tiskl hřebce koleny a kůň začal neklidně tancovat. Očkay se vztyčil ve třmenech.

„Ještě jedna taková rebelie a dám vás všechny zmrskat! Zapomněli jste na heslo, které Jeho Milost František Rákoczi vepsal na svůj prapor? Kdo zapomněl, nemá tady co pohledávat. Ale ti, co zůstanou, budou poslouchat, nebo je dám pověsit na první hrušce jako buřiče a zrádce!“

„Neurážej nás, pane,“ řekl Jánošík a zaťal pěsti. „Nejsme zrádci a nezapomněli jsme, zač bojujeme.“

Očkay na něj pohlédl z výšky a zasmál se.

„To heslo je spravedlnost,“ řekl Jánošík. „Spravedlnost.“

„Dejme tomu,“ přikývl Očkay. „Ale začíná to jinak. Pro patria et libertate! Za vlast a svobodu! Jenomže to je napsáno latinsky a ty se neumíš ani podepsat.“

Stiskl kolena a kůň se obrátil. Hlouček jezdců se rozjel tryskem po travnatém svahu a zmizel ve tmě, ještě chvíli bylo slyšet vrzání postrojů, údery podkov o kamení, pak zaskřípěla v kaštelu těžká vrata a bylo ticho.

Muži stáli kolem ohně a mlčeli. Kdosi přistoupil k dohasínajícím plamenům s náručí dřeva, ale kosmatý kuruc mu zadržel ruku a řekl:

„Už ne. Půjdeme spát. Už je pozdě.“ V hlase měl únavu.

„Postavili jsme vůbec varty?“ zeptal se.

„Jako vždycky,“ řekl vousáč.

Dlouhý a vysušený kuruc, který stál do té chvíle bez pohnutí u ohně, zvedl hlavu a pomalu se obrátil. Sáhl k opasku, vytáhl pistoli a hodil ji do trávy.

„Už ji nebudu potřebovat,“ řekl zamračeně. „Vracím se domů.“

Nikdo se ani nepohnul. Jánošík se opíral zády o kámen a ruce měl složené na prsou.

„Zdvihni tu pistoli,“ řekl mírně.

Muž stál a nehýbal se.

„Zdvihni ji.“

„Ztratil jsem dnes tři kamarády,“ řekl muž. „Byli to poslední z naší vesnice.“

„Tak se tedy vrať k jejich ženám a pověz jim, že ti tři umřeli zbytečně. A nezapomeň to povědět taky jejich otcům a dětem. Copak chceš,“ dodal prudce Jánošík a narovnal se, „aby to všechno bylo nadarmo? Úplně nadarmo?“

Muž zaváhal a nerozhodně přešlápl. Rozhlédl se po kruhu zarostlých tváří. Všechny oči ho napjatě pozorovaly. Pomalu sklonil hlavu.

Udělal krok kupředu, zvedl pistoli, otřel ji rukávem a zastrčil ji za opasek. Potom poodešel od ohně až na samou hranici světla a tmy a lehl si do trávy. Ruce si dal pod hlavu a zadíval se na noční nebe, přes které hnal vítr cáry mraků. Hvězdy mizely a znovu se objevovaly.

Oheň pomalu a nezadržitelně dohasínal. Občas ještě kus dřeva zahořel jasným plamenem, ale jen na malou chvíli, pak už jen řeřavěl a slabě žhnul do tmy.

Jánošíka napadlo, že takhle vydechovalo teplo z ovcí doma na kopanicích, když je otec vzal v třeskuté zimě na noc do světnice, aby svou blízkostí zahřály děti.
