---
title: '18'
contentType: prose
---

<section>

Na nějaký čas jako by se pod Jánošíkem a jeho družinou slehla země. Stáhli se do neprostupných lesů Kysuc, do svých skrýší v horách při moravské hranici. Zastavili se u Koňúcha, navštívili své pomocníky na salaších a odlehlých samotách, u Rafaje doplnili zásoby střeliva a ukryli je na tajných místech v horách, setkali se s oběma bratry Šútkovými v Krásném.

Hrabě Löwenburg nařídil tou dobou v Terchové několik dalších prohlídek, ale bezvýsledně. Hajduci pátrali aspoň po nějaké usvědčující kořisti, která by dokázala, že Terchované ukrývali zbojníky, ale nenašlo se nic, ani jediný prstýnek. Zbavil vzpurného oščadnického rychtáře úřadu pro neposlušnost, ale dosáhl jen toho, že Oščadnica byla bez rychtáře: jmenoval nástupce, ale nikdo nechtěl úřad přijmout, vymlouvali se na vysoký věk, na nemoci, nebo se tvářili, že je to nad jejich síly, a našli se i takoví, kteří odmítli bez vysvětlení a bez udání důvodu, zkrátka prohlásili, že rychtáře dělat nechtějí a nebudou. Několik jich zeměpán vsadil na pár dní do vězení, ale nic tím nezměnil, nepomohly tresty ani sliby. Nezbylo nic jiného než povolat starého rychtáře a vrátit úřad do jeho rukou. Toho dne se celá Oščadnica radovala a veselila jako o velikém svátku.

Pak se znenadání objevili zbojníci v Terchové znovu. Přišli v noci, rozestavili kolem vesnice hlídky, přespali po chalupách, několik jich ukryl i mlynář ve své stodole. Vyslechli, co je na panství a hlavně v Terchové nového, potěšili se nad zprávou o oščadnickém rychtáři, rozesmáli se, když slyšeli, že hrabě Löwenburg má teď zámeckou bránu okutou železem jako vchod do pevnosti a ze zámku skoro nevychází.

Jánošík však věděl, že v Terchové není bezpečno; proto se hned druhý den stáhl se svou družinou do Velhory a nakrátko zůstal v lesích pod Mravečníkem. Ve dvou teplých nocích na začátku léta se přesunuli přes Zázrivou na Oravu a utábořili se v horách za mohutnou špicí Velkého Choče, nedaleko Valašské Dubové. Odtud vyráželi na nové zboje.

Při Sokole poblíž Kralovan přepadli vor, na kterém se plavila po Váhu žena evangelického faráře Andreje Brozika z Liptovského Jána. Vzali jí peníze, soudek vína, kabátce a kožich.

V Liptovské Anně, maličké vesnici mezi Oravou a Liptovem, jim prozradili kováři, že se tu zastavil krátce předtím leštínský zeman Ladislav Zmeškal a že nazítří pojede sousední Malatinskou dolinou zpátky na Oravu. Zbojníci prošli Svätánskou dolinou a překvapili ho, když se vracel od liptovské Bukoviny do Malatinské, rozprášili doprovod hajduků, vzali zemanovi měšec zlatých, premovaný kabát i zdobený pás, a než hajduci přivedli do doliny posilu, nebylo po zbojnické družině ani památky.

Toho večera bylo v krčmě ve Valašské Dubové veselo. Cikáni hráli, pod začouzeným stropem se rozléhal zpěv, byla tu skoro celá vesnice. Kdo se nevešel pod střechu, postával před hospodou. Přímo nad vsí se zdvíhal do hvězdnatého nebe černý hrot Choče a zpěv se nesl snad až tam nahoru.

Vesnice to byla odlehlá, napůl cesty mezi Liptovem a Oravou, málokdo zabloudil do těch ztracených končin mezi Ružomberkem a Kubínem. Přesto Jánošík postavil na oba okraje vsi hlídky. Avšak cesta byla opuštěná, nikdo se neobjevil, Orešiak na jednom konci a staškovský Vrábel na druhém měli dlouhou chvíli a snažili se aspoň zaslechnout výskot a zpěv od hospody uprostřed dědiny.

Jánošík se vyptával vesničanů na živobytí v tom zapadlém koutě. Nežilo se tu o moc líp než na kopanicích, možná ještě hůř. Vyprávěli mu o paní Káforce z nedalekého Zaškova, bohaté paní, jejíž dvorec patřil k největším v okolí Choče. A jak byla movitá, tak byla i zatvrzelá: zrovna přednedávnem vyhnala z chalupy chudého žaškovského gazdu, který nemohl včas zaplatit stanovenou daň.

Jánošík se už dál neptal. Kolem půlnoci se chlapci zvedli jako na povel a vytratili se do tmy. Nikdo si v první chvíli ani neuvědomil, že jsou pryč.

Sotva dvě hodiny nato někdo zlehka zaklepal u paní Káforky v Žaškově na okno.

Káforka se probudila. Zaklepání se ozvalo znovu. S bručením slezla z pece a přistoupila k oknu. Nikoho neviděla.

„Kdo to je?“ zeptala se rozespale.

„Hajduci!“ ozvalo se zvenčí. „Hledáme zbojníky, potulují se tu někde kolem.“

„Tady?“ ušklíbla se Káforka. „U mne? To je k smíchu!“

„Sledovali jsme je až k Žaškovu a zrovna u vašeho dvora se nám ztratili. Určitě se tu ukryli. Je to ve vašem zájmu, paní. Do rána můžou pobrat všechno, co máte.“

Káforka se lekla. Co když je to pravda?

Přistoupila znovu k oknu a přitiskla oko ke škvíře. V šeru spatřila dva hajduky s karabinami.

Odskočila od okna a zapálila smolničku. Rozhlédla se po světnici, naslouchala, všude byl klid.

Zbojníci! Co když jsou na půdě? Nebo na sýpkách? Nebo někde ve sklepě? Pomyšlení na sklípek jí nahnalo husí kůži. Přiskočila ke dveřím a zdvihla petlici.

Do světnice vkročili dva hajduci, chlapi jako hory. Rozhlédli se.

„Vy jste tady sama?“

„Sama samotinká, kdopak by tu co pohledával?“

„To je dobře,“ řekl jeden z hajduků a otevřel za sebou dveře. Do světnice se vrhnul houf chlapů s pistolemi v rukou.

Káforka myslela, že omdlí.

„Dej bohu duši a nám peníze,“ zvolal Jánošík. „A pospěš si.“

„Vy… Vy nejste hajduci?“ zeptala se Káforka.

Chlapci se rozesmáli.

Náhle stál před Káforkou obrovitý černý chlap, strašlivě se zašklebil a zakoulel očima. Káforka zavrávorala.

„Kde jsou peníze?“ zaskřehotal Huncaga.

Káforka se vzpamatovala.

„Nic vám nedám!“

„Takže tady jsou,“ kývl spokojeně Chlastiak.

„Prohledat,“ řekl Jánošík.

Huncaga hlídal Káforku, ostatní začali prohledávat světnici. Nenašli ani jeden zlatý.

„Kde je může mít?“ zlobil se Chlastiak. „Někde tu určitě budou!“

„Každý lakomec si dokáže vymyslet úkryt, že by to člověka nikdy nenapadlo,“ řekl Jánošík. „Může je mít na půdě, pod pecí, v maštali za trámem, ve včelím úlu…“

Všiml si, že Káforka znatelně pobledla.

Chlastiak jí zamával před očima pistolí. „Jestli hned neřekneš, kde jsou, moc jich už neužiješ,“ řekl hrozivě.

Káforka jen zavřela oči, ale nevydala ani hlásku. Jánošík pochopil, že by raději umřela, než aby prozradila svůj úkryt.

„Může je mít v chalupě na takovém místě,“ řekl zamyšleně, „že je nenajdeme ani do rána. V pitvoru pod prknem, u ovcí…“

Pozoroval zatvrzelou tvář ve světle smolničky. Nic se v ní ani nehnulo. Káforka měla zavřené oči a ztěžka dýchala.

„Prohledáme všechno,“ rozhodl Jánošík. „Huncaga obrátí naruby celou světnici.“

Káforce se nepohnul ve tváři ani sval. Jánošík pokračoval.

„Kubo a Moravčík se zatím podívají na půdu.“

Káforka stála jako socha.

„Vrábel se podívá kolem chalupy.“

Zdálo se mu, že Káforka o poznání zbledla.

„Když bude nejhůř,“ pokračoval Jánošík, „zapálíme sýpky. Pak nebude mít peníze nikdo.“ Bedlivě se díval Káforce do tváře. „Od sýpek chytnou maštale, stodola, seník nad sklepem.“

Káforka sotva znatelně zamžikala.

„Tak dobrá,“ řekl rozhodně. „Plavčíku, začni třeba tím seníkem.“

„Ne, ne,“ vydechla Káforka. Ve tváři byla zelená jako tráva.

„Prohledat seník a sklípek pod ním!“ zvolal Jánošík. „Rychle!“

Plavček s Valičákem vyběhli ze dveří. Káforka se vrhla za nimi, ale železná ruka Kuby Chlastiaka ji zastavila.

„Jestli začneš křičet,“ řekl Kubo, „bude s tebou zle.“

Káforka stála, rychle dýchala a nespustila oči ze dveří.

Pak se na prahu objevil rozesmátý Plavček. Narovnal se a zamával nad hlavou hedvábným měšcem. V měšci to zazvonilo. Káforku jako by ten zvuk proměnil v dračici. Vrhla se na Plavčeka, škrábala ho, sápala se po měšci, ale Plavček se jen smál.

„Tak dost,“ řekl rázně Jánošík. Obrátil se ke Káforce. „Teď zalezeš za pec a zůstaneš tam, dokud se nerozední. Nezapomeň, že budeme chalupu hlídat. A jestli ještě jednou ukřivdíš chudákovi, přijdeme znovu.“

Káforka se vyškrabala na pec a přehodila si přes hlavu houni. Zdálo se jí, že nastává konec světa. Dvě stě zlatých! Jejích dvě stě zlatých ve stříbře je pryč! A zlatý tolar k tomu! Jako by je do vody hodil! Nevydržela to. Skočila k oknu a začala křičet do tmy:

„Pomoc! Okradli mě!“

Ze tmy se neozval ani hlásek.

Jánošík předpokládal, že Káforka, a hlavně oravský zeman spustí veliké křiky, neboť kořist byla mimořádně bohatá, a hlavně zeman Zmeškal byl člověk s dalekosáhlým vlivem; proto rychle převedl skupinu na strečňanské panství a nakrátko se všichni ukryli ve Velhoře, kde na tajných místech zakopali Zmeškalovu stříbrnou krabici i ostatní cenné věci.

V olšinách pod Terchovou se Jánošík sešel v noci s Matějem Dykošem. Matěj vyprávěl, že Löwenburg změnil taktiku: v Terchové a na kopanicích podnikají hajduci jen náhlé a nečekané prohlídky, ale zeměpán volá do Tepličky každou chvíli rychtáře i jeho radní, vyšetřuje a hrozí, oba radní nechal dokonce po dvě noci přespat v zámecké temnici, ale nedozvěděl se od nich nic a musel je zase pustit.

Jánošík si uvědomil, že by měl na čas ze strečňanského panství zmizet a vyčkat, až vzrušení trochu opadne; hlavně nechtěl nikoho vystavovat Löwenburgově tvrdosti. I tak bude teď půda na panství přespříliš horká. Matěj ho upozornil, že do Tepličky přišel z Liptova oddíl hajduků, aby pátral po zbojnících; chodí s nimi Štěpán Lehotský, který jen hoří touhou, aby se Jánošíkovi pomstil za noční přepadení jeho domu ve Vadičově.

Juraj se rozloučil s Matějem, poděkoval mu a vrátil se ke svým chlapcům do lesů Velhory. Řekl jim všechno, co se dozvěděl, a po krátké poradě rozhodl, že se oddíl na nějakou dobu přesune jinam.

Tak lacino však Löwenburgovi nechtěl vyklidit pole; zeměpán musí vědět, že odchází jen nakrátko a že to ani zdaleka neznamená ústup.

Uprostřed další noci se na mnoha místech strečňanského panství rozlila po nebi červená záře: hořely panské seníky nad Tepličkou i na Maguře, v údolí Kotrčiné, na Jedličníku i nad Varínem a na Kozím hrbu; když zeměpán vyslal nazítří hajduky, aby pátrali po původcích škod, vzplanuly i zámecké sýpky a vyhořely do základů.

Jánošíkův regiment se k ránu sešel v lesích proti Strečnu a chystal se k přesunu. Plavček a Sútora sledovali zatím cestu podle Váhu, neobjeví-li se na ní oddíl hajduků; Plavček potají doufal, že poplují vory s nějakým bohatým cestujícím, ale už podle změněného hlasu řeky věděl, že na horním Váhu dlouho nepršelo, hladina je nízká a plavci se za tohoto stavu sotva odváží do peřejí Margity a Běsné.

Pak náhle spatřil v zátočině houf koní. V první chvíli si myslil, že je to oddíl hajduků, ale většina koní byla bez sedel, jen několik jezdců je pobízelo dlouhými biči a křikem. Zaclonil si dlaněmi oči a díval se pozorněji: to nebyli hajduci.

Rozběhl se k mýtince a oznámil svému kapitánovi, co viděl.

Jánošík chvíli bedlivě sledoval houfec, potom se zasmál.

„Máme před sebou dalekou cestu. Proč se vláčet po svých, když na koních to bude rychlejší?“

Družina se rychle rozdělila na dvě části. Huncaga s několika chlapci se spustili dolů k řece, Jánošík s ostatními se rozběhli lesem k další rokli a zakrátko čekali při cestě nad Váhem.

V záhybu se objevili první koně. Honáci spěchali, v úžině mezi skálami se necítili dobře, neustále pobízeli koně křikem, jako by si sami dodávali odvahu.

Údolím zaburácel rachot výstřelů. Téměř současně se ozvala střelba z cesty níž po proudu, za zády jezdců. Nastala vřava: koně se vzpínali, pobíhali splašeně mezi řekou a skálami, dopředu nemohli, zpáteční cestu jim zahradil Huncaga.

„Každý jednoho!“ vykřikl Jánošík. Chlapci se vrhli mezi stádo, v malé chvíli byli na hřbetech koní. Z druhého konce se k nim řítil Huncaga, sledován ostatními.

Honáci se srazili do houfu na břehu řeky; chtěli uniknout vodou, ale při pohledu na zrádné víry si to rozmysleli a čekali pobledlí, co bude dál.

Jánošík se k nim tryskem rozjel a zastavil.

„Čí jsou to koně?“

„Naše,“ vykřikl jeden z honáků, aby přehlušil vřavu. „Ženeme je na jarmark, a jestli nám je pobereš, s čím budeme handlovat?“

„Známe to vaše handlování,“ řekl Jánošík. „Kdepak jste je koupili?“

„Tak, porůznu v dolní zemi.“

Jánošík se podíval pozorně na koně.

„Spíš na dědinách od gazdů, když nemohli zaplatit daně.“

„Uděláš z nás chudáky!“ vykřikl honák.

„Na chudáky zrovna nevypadáte. Kterýpak koňský handlíř má doma prázdnou truhlu?“

„To si jen myslíš. Časy jsou zlé.“

Jánošík přikývl.

„Právě proto. Za koně dnes dostanete víc než za chalupu. Ale nebojte se, do řemesla se vám plést nebudeme. Vezmeme jen, co potřebujeme.“

Obrátil se ke svým kamarádům, vystřelil do vzduchu, chlapci se připojili. Zbytek koní se rozletěl zpátky po cestě. Honáci ustrašeně sledovali horní chlapce, nevěděli, co mají dělat, báli se pohnout.

Jánošík pobídl svého černého hřebečka a vyrazil tryskem po cestě proti proudu, jeho družina s výskotem za ním.

Honáci se za nimi dívali, dokud nezmizeli v zátočině. Potom jeden z nich zaklel a pustil se opačným směrem za zbytkem prořídlého stáda.

Bylo kvečeru, když zbojníci dorazili na likavskou salaš. Valaši právě dojili ovce, vylekali se, když se na polaně nad kolibou objevil znenadání houf jezdců a hnal se travnatým svahem přímo k salaši; přitisknuti k vlajícím hřívám, řítili se jezdci až ke košiaru a teprve těsně před salaší zastavili.

Když valaši spatřili pistole za jejich opasky, věděli hned, jaká je to návštěva. Přivítali je přátelsky, jak se sluší a patří.

Dlouho do noci pak seděli u ohně, na rožni se otáčela stažená a vyvržená ovce, hodovali a zpívali, zanedlouho nebylo možno rozeznat, kdo je valach a kdo zbojník.

Ráno se zbojníci sesedli na břehu potoka nedaleko salaše, aby se poradili co dál.

Huncaga, Chlastiak a Bartek radili Kysuce, Plavčekovi se zamlouvala Orava a Liptov, lákala ho blízkost Váhu, ale Jánošík nakonec rozhodl:

„Valaši mluvili včera o Hóvaldech, to je les pod Tatrami, mezi Važcem a Východnou. Vede tam cesta přímo mezi horami, něco jako byly úžiny pod Strečnem. Lesy jsou po obou stranách, na jedné straně ke Kriváni, na druhé ke Králově holi. Když bude zle, ztratíme se tam jako zrnko písku.“

„A jakou to bude mít výhodu proti Kysucím nebo proti strečňanskému panství?“ zeptal se Bartek. „Tam už máme zázemí, síť pomocníků, úkryty, které známe jen my sami.“

„Výhodu? Třeba jen tu, že nás na Hóvaldech nikdo nečeká. A na Kysuce se vrátíme. Bude jen dobře pro nás i pro všechny, kteří stojí v Kysucích s námi, když na čas zmizíme. Viděli jste Královu holi? Všude jen lesy a lesy jako na Kysucích. A ten vrch je zrovna na hranici tří stolic: když nám bude těsno na Liptově, seběhneme na Spiš; a když začne být horko na Spiši, podíváme se aspoň do Malohontu na Martina Mravce. Stejně už je nejvyšší čas dohodnout si tam úkryty na zimu. Na Kysucích nám nebude tuhle zimu moc bezpečno.“

Vrátili se na salaš. Bartek a ti, kteří řemeslo ovčáků dobře znali, pomáhali valachům. Jánošík s Plavčekem se šli poohlédnout do lesa po nějaké zvěři, aby oplatili valachům zabitou ovci.

Kráčeli okrajem lesa nad pastvinami a stráněmi. Vzduch voněl, potok v olšinách bublal, nad horami se objevovala a znovu se rozplývala bílá oblaka.

Znenadání se ze stráně pod lesem ozval zpěv. Jánošík s Plavčekem se zastavili a naslouchali. Několik děvčat a žen v šátcích hrabalo seno. Zpívaly táhlé písničky, které Jánošíkovi připomněly zpěv terchovských děvčat ve stráních nad Varínkou. Čisté hlasy se nesly až k lesu a dál k vrchům, vracely se ozvěnou od smrkového lesa vysoko na úbočí.

Bylo k polednímu, děvčata se rozběhla ke studánce a posadila se do stínu. Jánošík a Plavček ukryli karabiny v houští a vyšli z lesa.

Ženy zmlkly, zaraženě i zvědavě si je prohlížely.

„Pěkně zpíváte,“ pochválil je Jánošík. „Ale vypadá to, že jste se trochu polekaly.“

„Polekaly,“ řekla jedna dívka a rozesmála se. „Myslely jsme, že jdou drábové.“ Šátek se jí svezl po světlých vlasech až na ramena. „Ale na dráby zrovna nevypadáte.“

„To bych nechtěl,“ řekl Plavček.

„A z které jste vlastně dědiny?“ zeptala se žena, která seděla uprostřed. „Nikdy jsem vás tu neviděla.“

„My tebe taky ne,“ řekl Plavček.

Světlovlasá podala chlapcům džbánek.

„Napijte se kysela, v tom horku se hodí.“

Jánošík se napil a podal džbánek Plavčekovi.

„Ani nevíte, jak nám přišlo k chuti.“

Děvčata se přestala ostýchat.

„Já jsem hned věděla, že nejste drábové,“ řekla malá černovlasá dívka s velkýma hnědýma očima. „Spíš jsem vás hádala na horní chlapce.“

Prohlížela si vysokého světlovlasého Plavčeka.

„Zrovna takhle jsem si vždycky představovala Jánošíka.“

Plavček se zasmál.

„Jánošíka? Kdo to je?“

„Copak ty jsi o něm nikdy neslyšel?“ zeptala se černovlasá. „To jsi tedy hodně zdaleka. Přece kapitán horních chlapců!“

„Zbojník?“ zeptal se Plavček. „To byste tady asi tak klidně neseděly. Není o co stát.“

„Určitě by nám nic neudělal. Taky proč? Je to dobrý a odvážný člověk.“

„Co o něm vůbec víš?“ zeptal se Jánošík.

„Skrývá se v horách, přepadává pány na cestách a všechno pak rozdá chudým. Bohatým bere a chudým dává. Ví o každé nepravosti a trestá křivdy.“

„Viděl jednoho vicišpána, jak přikázal drábovi, aby máčenou lískou ztrestal chudáka. Jánošík popadl pána, přivázal ho na dereš a dráb musel vrchnosti vysázet padesát na záda.“

„A pánové si to nechají líbit?“ zeptal se Jánošík.

„Nikdo ho nedokáže chytit. Když byl malý, dala mu víla do opasku zázračnou žilku. A s tím opaskem ho nikdo nepřemůže.“

Jánošík si sáhl na opasek a usmál se.

„Škoda že nemám takový kouzelný opasek.“

Děvčata se rozesmála.

„Troufal by sis jako Jánošík?“

„A ještě má kouzelnou valašku,“ dodala světlovlasá. „Ta se prorube i přes sedmero dveří, třeba i přes bránu kovanou železem.“

„A páni se ho bojí!“

Mluvily jedna přes druhou, vyprávěly, smály se. Jánošík s Plavčekem seděli a poslouchali.

Rozloučili se teprve po dlouhé chvíli. Když odcházeli zpátky k lesu, světlovlasá za nimi zavolala:

„A kdybyste někde potkali Jánošíka, pozdravujte ho od nás!“

„Vyřídíme to,“ odpověděl Jánošík. Zamávali jim a zmizeli v lese. Vzali si z houští karabiny a pomalu se vraceli k salaši. Jánošík byl zamyšlený a Plavček ho nechtěl rušit. V dálce za nimi bylo slyšet zpěv dívčích hlasů. Plavčekovi připadalo, že zní o poznání veseleji než před chvílí.

Nazítří ráno vyrazili horní chlapci k horám, které se zdvíhaly na východě. Koně rozdali ve Važci a ve Štrbě a zamířili ke Králově holi.

</section>
