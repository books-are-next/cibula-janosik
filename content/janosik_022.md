---
title: '17'
contentType: prose
---

<section>

Pan Skalka vyhlížel nepokojně okénkem kočáru na řeku a na strmé skalní srázy protějšího břehu. Jel z trenčínské stolice do Ružomberka na hostinu a nevydal se na cestu s prázdnou. Úžiny pod Strečnem ho zneklidňovaly; chystalo se k dešti a mezi skálami bylo už teď krátce po poledni bezmála šero. Voda ve Váhu mu připadala skoro černá, jak se v ní odrážely temné mraky.

Pro jistotu si vzal na cestu dva hajduky, jeden seděl na kozlíku a druhý klusal před kočárem na koni, ale nevypadá to takhle ještě nápadněji? Možná by bylo lepší, kdyby jel sám, bez doprovodu, aspoň by na sebe tak neupozorňoval. Dlouhý špičatý nos se mu ještě víc protáhl, úzké tváře mu pobledly. Kdyby už měli ty prokleté úžiny za sebou! Doby jsou nejisté, všude se potuluje všelijaká cháska lotrovská, člověk aby se bál vytáhnout paty z města. Vojna už dávno skončila, a co se změnilo?

Trhl sebou, venku se rozpoutala divoká střelba. Pan Skalka se schoulil do koutka a zavřel oči. Cítil, jak mu po zádech stéká studený pot. Pak se vymrštil a zabušil divoce do přední stěny.

„Jeď, jeď, práskni do koní!“

Kočár však zastavil. Střelba utichla stejně rychle, jako začala. Venku bylo ticho, jen Váh šuměl a hučel v peřejích.

Pan Skalka se krčil v koutku sedadla a téměř nedýchal. Znenadání vykřikl hrůzou.

V okénku se objevila strašná tvář: zarostlá, černá, s divokýma očima. Pak zmizela, dveře se rozletěly a stejně strašný hlas zahřímal:

„Vylez, nebo ti pomůžeme!“

Zatajil dech a vystoupil. Před ním stál vysoký, obrovský chlap s černým hnízdem vlasů, v každé ruce pistoli, a posměšně se šklebil. V levém uchu měl lesklý kruh náušnice.

Kolem kočáru byl houf mužů v těsných soukenných kalhotách a v zelených košilích, všichni měli pistole. Hajduci stáli na okraji cesty, zády k sobě, a jeden z těch lidí je pevně svazoval. Obě karabiny ležely uprostřed cesty.

Kdo ví, pomyslil si trpce pan Skalka, jestli vůbec vystřelili! Proč jenom jsem je bral? Nejspíš se vzdali bez jediného výstřelu, se vším je konec, to je moje poslední hodinka.

Vysoký štíhlý muž, který stál u hajdukova koně, přistoupil blíž a přikázal:

„Prohledat kočár!“

Dva zbojníci vyhodili na cestu vaky a malou dřevěnou skříňku. Otevřeli ji a uznale hvízdli. V truhličce se zaleskly stříbrné lžíce, prsteny a zlaté řetízky. Z vaků vytáhli vyšívané kabátce a velikou stříbrnou číši.

Jeden z hromotluků přistoupil k panu Skalkovi a ten zavřel oči. Vysoký mládenec ho pobaveně pozoroval.

Pan Skalka klesl na kolena.

„Milost, pane! Daruj mi aspoň život!“

Jánošík se přestal usmívat.

„Nejsem pán. A nepros o milost, třeseš se jako zajíc. Jak se jmenuješ?“

„Jsem ctihodný měšťan z Trenčína, pane. Kupec.“

„Ptal jsem se, jak se jmenuješ!“

„Skalka, pane.“

„Vidím,“ řekl Jánošík a ukázal hlavou na stříbro a zlato, „že se ve svém kupeckém řemesle vyznáš.“

„Je to jen skromný dárek, pane. Pro vás. Nechte si všechno, jenom se nade mnou slitujte!“

Moravčík s Huncagou hodili svázané hajduky na dno kočáru.

„Možná se slitujeme, možná neslitujeme. Ale ty dary si rádi necháme. Chlastiaku, postarej se o kočár!“

Vysoký a hranatý kolohnát přistoupil ke kočáru, vytáhl ze zadního kola zákolník a hodil ho do řeky. Potom se opřel o loukoť, kolo vypadlo a kočár se naklonil.

V tom okamžiku se rozlehlo v zátočině cesty havraní krákání a hned vzápětí se rozkřičela sojka.

„Do lesa,“ zavelel Jánošík. Kývl na Skalku a řekl: „Ty půjdeš s námi!“

Plavček dloubl kupce do zad pistolí.

„Jestli jen špitneš, zle skončíš, to mi můžeš věřit.“

Vběhli do strmé stráně a keře se za nimi zavřely. Kousek stoupali, potom se zastavili.

Nakloněný kočár stál na cestě, vozka slezl a snažil se znovu nasadit kolo. Kůň se popásal v trávě nad řekou.

Od zátočiny se ozval rachot vozu a téměř současně se objevil další kočár. Řítil se kupředu, až kamení odskakovalo. Kočí spatřil nakloněný Skalkův kočár a vozku s kolem v ruce. Strhl opratě a zastavil.

„Co se stalo?“

„Dej bohu duši a nám peníze,“ ozvalo se z křoví nad cestou místo odpovědi.

Zapraskaly dva nebo tři výstřely, koně se vzepjali a začali se plašit. Z houštiny vyskočil Chlastiak a zavěsil se jim na uzdu.

U kočáru rázem stálo pět mužů v zelených košilích.

Chvíli se nic nepohnulo. Potom se kočár slabě zhoupl a v otvoru dvířek se objevil neuvěřitelně kulatý tlouštík. Spatřil zbojníky a zežloutl ve tváři. Tiše zaúpěl.

Také zbojníci se na něj překvapeně zadívali. Potom se rozesmáli a řehonili se, až jim z očí tekly slzy. Sotva smích začal povolovat, někdo z nich ukázal rukou na tlouštíka a všichni se rozesmáli nanovo.

Z lesa vystoupili ostatní. Z křovin vylezl pan Skalka, krok za ním Plavček.

Jánošík přistoupil blíž a pohlédl užasle na tlouštíka. Bylo to znamení k novému výbuchu smíchu.

„To snad není pravda,“ vykřikl Chlastiak. „A já vždycky myslel, že do jednoho stromu dvakrát neuhodí!“

„Škoda,“ zvolal Moravčík, „že Huncaga vartuje. Toho by snad trefil šlak!“

„Musíme panstvo seznámit,“ řekl Jánošík. Chlastiak popostrčil zajatce kupředu.

„Pan Skalka, měšťan trenčínský. Pan Šipoš, zrovna tak ctihodný občan žilinský.“

„Nechci,“ řekl povýšeně Šipoš, „abyste mě srovnávali s kdejakým kramářem. Já jsem poctivý kupec. Chudobný, ale poctivý.“

„To už jsme jednou slyšeli,“ přikývl Jánošík. „Tak co jsi nám přivezl tentokrát?“

Sútora vylezl ze Šipošova kočáru a držel malý váček.

„Nějaké prstýnky a pár zlatých.“

Podal měšec kapitánovi.

„Měl by ses příště polepšit,“ řekl Jánošík. „To ten tvůj trenčínský kramář byl štědřejší. Jenom se podívej, jaké dary nám přichystal!“

„Dary?“ zeptal se Šipoš ohromeně.

Jánošík ukázal na vaky při okraji cesty. Plavček otevřel truhlici. Šipoš se obrátil a zhluboka se nadechl. Pak pokrčil rameny a řekl zlobně:

„Poctivým borgem člověk takovou pokladnici nenaplní.“

„Ty budeš mluvit o poctivosti?“ zasípal pan Skalka. „Ty tkalounkáři, ty plátýnkáři, ty partyko zlodějská!“

Sápal se na Šipoše, chlapci je museli odtrhnout.

„Tak dost,“ řekl Jánošík. „To si povíte cestou. Kubo, kočár!“

Za okamžik leželo na cestě další kolo. Chlastiak je pustil ze svahu do řeky. Žbluňklo to a voda vysoko vystříkla.

„Plavčíku, koně!“

Plavček přivedl osedlaného koně. Jánošík se vyšvihl do sedla.

Chlastiak se pořád ještě smál. Přistoupil k Šipošovi a pobídl ho:

„No tak, bude to?“

Kupec pochopil. Odevzdaně se sklonil, zul si střevíce, podíval se nešťastně na Jánošíka a hodil je do řeky.

„Ty taky,“ řekl Chlastiak Skalkovi. Kupec rychle uposlechl.

„A teď můžete jít,“ přikázal Jánošík. „Do Ružomberka je daleko.“

Kupci pomalu vykročili. Bílé punčochy za nimi svítily jako zaječí ocásky. Malý Vrábel pohlédl na řeku a řekl:

„Tak teď už tady chybí jen oravský plebán.“

Ale řeka byla prázdná. Začalo drobně pršet.

Pršelo několik dnů. Celá první polovina máje byla studená a chladná.

Konečně se vyčasilo, nad lesy Vrátné doliny táhly bílé páry, rozplývaly se mezi skálami a srážely se znovu.

Bylo nedělní odpoledne a slunce se začalo pomalu naklánět k vrchům.

Z otevřených oken krčmy v Terchové tryskala změť veselých hlasů, housličky vyhrávaly do tance, písnička střídala písničku. Ti, co se nevešli do hospody, stáli u oken, podupávali do taktu, výskali.

Imrich Medvecký, dráb Jeho hraběcí Milosti, sestupoval od Vyšného Kamení a vracel se domů, do Belé. Vyřídil příkaz, aby nazítří chlapi spravili stržený mostek do Kubíkové a už se těšil, že si po tom plahočení blátivými cestami konečně odpočine.

Zaslechl od Terchové veselý zpěv a zastavil se. Chvíli naslouchal, potom se obrátil a pomalu zamířil k dědině. Přes cestu tekla voda a Medvecký odbočil na kamenitou stezku, kde se přece jen nemusel brodit hlubokým blátem. Znovu se zastavil a poslouchal. V krčmě se musela veselit snad celá Terchová.

Náhle zbystřil zrak. Dole pod olšinami se něco pohnulo. Zaclonil si oči, zapadající slunce teď kreslilo v olších a vrbách každý lísteček, každý proutek. Opět zahlédl pohyb. Přeběhl ještě pár kroků ve skrytu lísek a opatrně vyhlédl k olšinám. Dech se v něm zatajil.

O kmen staré olše se tam opíral vysoký chlap a díval se přímo před sebe. Od cesty ho nemohl nikdo spatřit a sám jistě viděl každý kámen. Měl soukenné kalhoty, zelenou košili a za pasem pistole.

Dráb už na nic nečekal. Obrátil se, houštinami se proplížil až ke Kamení a rozběhl se k Belé.

Krčmář Rajčan se nestačil otáčet. Cikáni vyhrávali, ale hlasy chlapců v zelených košilích byly silnější, venku za okny se přidaly další. Rezatý Ondruš tancoval s mlynářovou Katkou, ruce měl vysoko nad hlavou, Katce svítily černé oči, výskala a smála se.

Jánošík stál u cikánů a zpíval. Zamával vesele na Matěje, kolem se mihl Jurajův bratr Janko, také Martin tu byl, Chalupkův syn Andrej, Merjad i Dykoš, malá světlovlasá Vrábelička, šátek se jí svezl z vlasů, ale tancovala dál a tváře jí hořely.

„Hej, chlapi, dost!“

Cikáni přestali, jako když utne. Všechny hlavy se obrátily k Jáno­šíkovi, malá okna se zaplnila zvědavými tvářemi.

„A teď se tancuje za prstýnky!“ vykřikl Jánošík. „Hunčíku, Ondřeji, Kubo!“

Huncaga, Ondruš a Chlastiak vytáhli z opasků prstýnky a navlékli je svým tanečnicím na prsty. Jánošík jich vyhodil do vzduchu celou hrst, zableskly se, děvčata a ženské je s výskotem chytaly ve vzduchu. Jeden prstýnek dal Rajčanově vytáhlé dcerce, Jančinově Liti navlékl prsten s velikým modrým kamenem, pak vyhodil ke stropu hrst zlatých a stříbrných řetízků. Obrátil se a postavil na lavici před Rajčanovu malou ženičku stříbrný pohár. Krčmou to užasle zašumělo.

„A to je pro tebe, aby Rajčan neškodoval!“

Cikáni zase spustili. Krčma se jen třásla.

Venku se už dávno setmělo, ale nikdo si toho nevšímal, písnička stíhala písničku, smích vybuchoval znovu a znovu, drsné hlasy mužů i vysoké hlasy děvčat a žen, písničky z Terchové, z Kysuc i od Váhu, táhlé trávnice i rozpustilé písničky od Zázrivé. Terchová měla svátek.

Jánošík se protlačil ke svému bratrovi. Vtiskl mu něco do ruky.

„To je pro tebe. A pro otce, ať nemá starosti. A dej něco tetě Krištofíkové. Taky vždycky pomohla, když jsme potřebovali.“

„Ďurine,“ řekl Janko, „ty jsi z nás ze všech nejlepší. Chtěl bych být jako ty.“

„Pro těch pár zlatých a prstýnků?“

Janko zavrtěl hlavou.

„Proto ne. Ale nemusíš pořád hrbit hřbet jako my. Jsi volný.“

Jánošík rozhodil šťastně rukama.

„Volný jako pták v povětří!“

„Jednou taky odejdu,“ řekl Janko.

„Ne, to ne. Jeden zbojník v chalupě stačí. Co by tomu řekla máma?“

Mlynářova Katka a Jančinova Liti vtáhly s výskotem Juraje do tance. Cikáni hráli jako zběsilí.

Venku už byla dávno tma.

Noc se nakláněla k půlnoci, když se dveře náhle rozletěly a do krčmy vtrhl Moravčík.

„Hajduci! Hajduci jdou!“

Nastala vřava. Ženské křičely, muži se natlačili ke dveřím.

„Ticho!“ vykřikl Jánošík.

Křik rázem zmlkl. Všichni obrátili hlavy k Jurajovi, který stál rozkročen uprostřed krčmy.

Ve dveřích se objevil udýchaný Sútora.

„Hajduci jsou při cestě z Vrátné, je jich plný les!“

„Zůstaňte všichni v krčmě,“ přikázal Jánošík. „Nic se nestalo, nikdo nás neviděl, o ničem nevíte. Cikáni, hrajte!“

Skokem byl u dveří.

„Chlapci, za mnou!“

Zbojníci se vrhli za svým kapitánem a zmizeli ve tmě. Cikáni začali nesměle hrát. Nikdo se ani nepohnul.

Zvenčí se ozval křik. Do krčmy se vřítili hajduci, v oknech se ježily karabiny.

„Kde jsou?“ vykřikl vysoký hajduk ve dveřích.

„Koho hledáte?“ zeptal se Dykoš.

„Netvař se, že nevíš! Kde je to zbojstvo lotrovské?“

„Nevíme o nikom,“ řekl Matěj. „Nikoho jsme neviděli.“

„Všechno prohledat!“ rozkázal hajduk. Houf hajduků zaplavil krčmu.

Zbojníci se rozběhli podle chalup k lesu, ale ze tmy se ozvala divoká střelba. Téměř současně zarachotily karabiny i na cestě od Zázrivé a na opačné straně od Belé.

Jánošíka napadlo, že hajduci udělali chybu: tou střelbou se prozradili. Teď věděl, že obklíčili dědinu a odřízli i přístup k spásným lesům a horám nad Vrátnou.

„Rychle zpátky!“

Proběhli skloněni mezi chalupami, několika skoky se přenesli přes cestu a vrhli se do olšových houštin podle Varínky.

Jánošík běžel vpředu, ostatní za ním. Skoro po paměti se proplétal známými stezičkami. Občas za ním někdo zakopl nebo narazil do větví a tlumeně zaklel, ale běžel zas dál.

Střelba za jejich zády umlkala.

Přeběhli vodou a znovu se ponořili do neprostupného, temného houští. Na horním okraji vrbin se Jánošík zastavil. Naslouchali. Z dědiny bylo slyšet vzdálený křik a lomoz. Některý z hajduků vystřelil několikrát do olšové spleti, ale byly to jen náhodné rány bez míření.

Když svítalo, byli už horní chlapci se svým kapitánem v lesích Velhory a od Mravečníku sledovali shora dědinu.

Nikde se nic nepohnulo. Potom k nim závan větru přinesl vzdálený zvuk cikánských housliček.

Oddechli si a rozesmáli se.

Celý den zůstali v hustém lese na hřebeni Velhory. Když se setmělo, zamířil Jánošík dolů k vrbovému houští kolem Varínky. Vrátil se ještě před půlnocí.

„Nikomu se nic nestalo,“ řekl svým chlapcům. „Hajduci obrátili pár chalup vzhůru nohama, ale nadarmo. Jen v krčmě našli ten stříbrný pohár. Už odtáhli, ale na okraji vesnice nechali hlídky.“

Po svazích Okrouhlice přešla celá družina až k místu, kde lesy sestupovaly na samotný břeh Varínky.

Dlouho čekali, a když se nikde nic nepohnulo, přebrodili řeku a zmizeli v nekonečných lesích pod Sokolím.

Löwenburg zverboval všechny své dráby a poslal je k Terchové, aby prohledali okolní lesy. Šli jen váhavě a neradi, drželi se v houfu a daleko do lesa se neodvážili. Ján Litiský, dráb z Tepličky, prohlásil rovnou:

„Do lesa mě nikdo nedostane. Mám dvanáct dětí, a život jen jeden. Tohle je věc hajduků, ať si to vyřídí sami.“

Dostal třicet ran holí.

Rychtářům dědin kolem Terchové Löwenburg přikázal, aby vyslali na pomoc hajdukům všechny své poddané; na jeho žádost vydal podobný příkaz i gróf Pavel Esterházy z horních Kysuc.

Oščadnický rychtář Michal Kucharčík řekl správci, když jim ten rozkaz vyřizoval:

„Z mé vsi nepůjde ani noha. O žádných zbojnících nic nevím a nám v Oščadnici nikdo nezkřivil ani vlásek na hlavě.“

Obrátil se a bez dalších řečí odešel domů.

</section>
