---
title: '22'
contentType: prose
---

  

V Klenovecké krčmě bylo rušno. Na dubových lavicích podle srou­bených stěn seděli Klenovčané, chlapi i ženské, uprostřed se tancovalo, zpívali všichni. Z celé té vřavy vynikaly Mravcovy gajdy, vřeštěly a jásaly a zase jen tence a tklivě šeptaly, jako by chtěly vyloudit srdce z těla.

Jánošík tancoval s malou Klenovčankou, v rohu se kýval jako medvěd Huncaga, Plavček se celý večer nehnul ani na krok od černovlasé Mravcovy dcery. Mihl se tu i Koňúchův švagr. Jánošíka tady všichni znali už od loňské zimy, kdy pracoval jako pacholek u Kovalčíka, i z občasných návštěv, které byly vždycky spojeny s muzikou a veselím. Měli ho rádi a počítali ho vlastně už tak trochu mezi sebe.

Uprostřed divokého tance vyhodil Jánošík ke stropu náruč barevných pentlí a děvčata je se smíchem a výskotem chytala do rukou. Plavček se naklonil k rozesmáté Žofce.

„Žofko, když si mě vezmeš, dám ti takových pentlí, co jen budeš chtít. Dostaneš deset rifů pravé anglije a plný šátek peněz.“

Žofka se rozesmála.

„Já mám na vdávání ještě času dost. A kdepak bys to všechno vzal?“

„Vzal nevzal. Myslím to doopravdy.“

„Ty snad o ničem jiném ani mluvit neumíš. Když jsme tancovali zjara na Kokavě, taky jsi sliboval. Jenom toho sukna ti přes léto nějak přibylo. A tancuj pořádně, kymácíš se jako topol ve větru!“

Plavček jí ještě něco vemlouvavě šeptal, ale Žofka se jen smála, rozjařené hlasy a Mravcovy dudy přehlušily všechno.

Náhle se dveře rozletěly a zpěv poznenáhlu umlkal, jen gajdy chvíli mečely, jak z nich unikal poslední vzduch. Všechny hlavy se obrátily ke dveřím.

Stál tam vysoký, osmahlý hajduk, za ním se tlačili další.

Rozhlédl se, vesele se zasmál a popadl nejbližší děvče. Byla to zrovna Mravcova Žofka. Vytrhla se mu a už byla za zády obrovitého Plavčíka. Hajduci se nahrnuli do krčmy. Dlouhán se obrátil k Mravcovi.

„Tak zmáčkni ty gajdy!“

Gajdy slabě zakvikly, potom bylo zase ticho.

Jánošík se rychle rozhlédl. Huncaga byl v koutě nedaleko okna, Plavčík stál před Žofkou jako ochranná hráz.

„Tak bude to?“ zeptal se hajduk podrážděně.

Mravec stiskl dudy a pomalu se přiblížil k Jánošíkovi.

„To nejsou zdejší,“ řekl mu tiše. „To jsou hajduci ze Zvolena. Brousí tady na cestě mezi Hrachovem a Muráněm, hlídají a špehují po vsích a cestách, jestli se někdo zase nepaktuje. Moc naší vrchnosti nevěří.“

„Víš jistě, že nejsou z Liptova?“

„Určitě. Už jsem je tu viděl víckrát.“

Stiskl prudce měch a dudy se rozječely. Začal zpívat, ale přidalo se jen několik málo hlasů a ty zas brzy zmlkly. Klenovčané stáli podle stěn a mlčky pozorovali hajduky, kteří se začali točit uprostřed krčmy.

„Tak co je s vámi?“ rozčiloval se dlouhán. „Zamrzly vám hlasy v krku, nebo vám zdřevěněly jazyky?“

Nikdo mu neodpověděl. Hajduk se dopálil a přestal tancovat.

„Přišli jsme pokojně a klidně. Je snad krčma pro všechny malá?“

„Už to tak vypadá,“ poznamenal někdo v houfu u pece.

Hajduk se vztekle otočil.

„Kdo to řekl?“

Tváře proti němu se ani nepohnuly.

„Dobrá,“ přikývl hajduk. „Když vám není do tance, nemáte v krčmě co pohledávat. My si tady stačíme s gajdošíkem sami.“

Ženské se začaly nenápadně tlačit ke dveřím, ale chlapi stáli, jako by vrostli do země.

„Tak bude to?“ zařval dlouhán.

„Přestaň křičet,“ řekl Jánošík a postavil se proti němu. „Sešli jsme se tady při gajdách a docela se nám tu líbí. Jenomže vidíš sám, že se tady všichni nesrovnáme.“

„Co tím chceš říct?“ zeptal se hajduk a v očích mu zablesklo.

„Nic víc, než co jsi řekl sám. Krčma je malá a je nám tu těsno.“

„Nikdo tě tady nedrží. Vypadni!“

Natáhl ruku a strhl Žofku k sobě. Kotouč stuh a pentliček se rozletěl po podlaze. Hajduk je odkopl.

„Počkej,“ řekl Jánošík a odstrčil Žofku stranou. „Co kdybys vypadl ty? A hodně rychle?“

Hajduk pobledl ve tváři a vrhl se kupředu. Jako by narazil do stromu nebo na skálu, v mžiku ležel na podlaze na opačném konci krčmy. Ohromeně pohlédl na Jánošíka, který stál rozkročen uprostřed šenku a ani se nehnul.

„Za tohle mi zaplatíš,“ řekl hajduk a pomalu vstával. Pak náhle zařval: „Chlapi, na něj!“

Sesypali se na Jánošíka jako hejno vos, pověsili se mu na ramena a na ruce. Setřásl je jediným pohybem, ale zaútočili znovu. Několik jich srazil, popadl toho nejbližšího, zdvihl ho za nohy a roztočil ho kolem sebe v jediném vířivém kruhu. Hajduci padali, couvali ke stěnám.

Nastala vřava, Klenovčané se vrhli na hajduky, ženské křičely, snažily se proniknout ke dveřím a ztratit se venku ve tmě. Plavček popadl Žofku, rychle ji vystrčil ze dveří, obrátil se a skočil ke svému kapitánovi, aby mu pomohl. Mravec položil opatrně dudy pod dubovou lavici a pustil se do hajduků.

„Vzdejte se!“ ozvalo se od dveří. „Vzdejte se, nebo budeme střílet!“

Stáli tam další hajduci s karabinami. V oknech se ježily pušky.

„Nestřílet!“ vykřikl komandant. „Toho chci živého!“

„Tak si pro mě pojď,“ zvolal Jánošík. Komandant udělal několik kroků, potom se zastavil. Rozhlédl se a zařval, až mu žíly na čele naběhly:

„Co stojíte jako baby?“

V tom okamžiku Jánošík skočil kupředu, sevřel kapitána a prudce jím smýkl, chtěl ho nastavit před sebe jako štít. Ale nohy se mu zapletly do pentlí a stuh, kterými byla podlaha jako posetá, uklouzl a upadl. Ve chvilce zmizel pod horou zmítajících se těl.

Ještě bojoval, ale proti té záplavě byl na zemi bezmocný. Svázali mu ruce i nohy.

„A teď do komory s ním!“ zavelel komandant. „A ráno na hrachovský zámek do arestu!“

Shýbl se, zdvihl hrst barevných pentlí a zastrčil si je na prsa za roztržený kabát.

Jánošík se rychle podíval kolem sebe. Pod lavicí ležel zkrvavený Huncaga, oči měl zavřené a nehýbal se. U dveří stál Koňúchův švagr a na rukou i na nohou měl pouta. Plavčíka nikde neviděl.

Hodili oba spoutané zajatce do komory a k otevřeným dveřím postavili dva strážné s karabinami.

Za svítání je přehodili přes koně a rozjeli se cvalem k jihu, cestou ke Hrachovu. Slunce ještě ani nevyšlo, a za Jánošíkem zaduněly těžké dubové dveře vězení. Klenovčana zamkli do druhého sklepa.

Jánošík se rozhlédl. Malé okénko u stropu propouštělo jen slabý šerý přísvit, tudy se uniknout nedalo. Za dveřmi slyšel občas kroky strážce. Na zdi visely řetězy, po udupané a vlhké podlaze ležela zatuchlá roztroušená sláma. Vzpomněl si na Uhorčíka, na bytčanský zámek. Uhorčík byl tenkrát i v řetězech veselý, nedal se zlomit. Určitě nepřestal tehdy ani na chvíli věřit, že se dostane zase na svobodu.

K polednímu se otevřely dveře, strážný mu přinesl vodu a napůl plesnivou placku z ovesné mouky. Byl to starší, hubený člověk, Jánošík se snažil zapříst s ním rozhovor, ale strážný mlčel; neodpověděl ani jedním slovem, čekal u dveří, potom vzal prázdný džbán a odešel.

Jánošík si lámal hlavu, co se vlastně stalo. Byla to jen bitka se zvolenskými hajduky? Pak by to nemuselo být tak zlé, vyřídilo by se to několika dny vězení. Ale mohou se dopátrat, koho vlastně zlapali, a pak bude zle, doopravdy zle. Nebo to zjistí nějakou náhodou, která se nikdy nedá vyloučit. Všiml si v krčmě, že komandant zvolenských hajduků zvedl z podlahy barevné stužky a pentle, které vzali Bystričanům. Tam číhalo nebezpečí, mohli něco vědět o přepadu vozů v Kremnických horách, ze Zvolena není do Bystrice tak daleko.

A co je s Huncagou? Naposled ho viděl ležet v krvi pod lavicí v klenovecké krčmě, ale z toho se Huncag jistě vylíže, má hlavu jako z dubového dřeva. Do Hrachova ho neodvezli. Snad se dostal na svobodu a varoval ostatní na lazech. Plavčíka taky nechytili. Viděl ho, jak bojuje po boku, pak přišlo to nešťastné uklouznutí, poslední zoufalý zápas, a potom už Plavčíka nespatřil. Určitě se aspoň jeden zachránil a teď už to jistě ví celý regiment. Ale co dělá? Zdi vězení vypadaly pevně, odtud ho nedostanou. Možná že ho hajduci převezou na Liptov nebo na Trenčínsko, pak by snad byla naděje. Někde v horách na úzké lesní cestě… Ale povezou ho pod karabinami, svázaného, těžko jim unikne.

Zaplašil chmurné myšlenky. A co Uhorčík? To je největší naděje. Jistě se ze všeho nejdřív spojí se svou bývalou družinou. Ale co může podniknout? Co by udělal on sám na jeho místě?

Lámal si hlavu, div se mu nerozskočila. Nic ho nenapadlo.

Dny pomalu ubíhaly. Už dávno se přehoupla polovina října. V noci bylo ve vězení chladno a vlhko. Vzpomínal na večery v horách, nejednou už poletoval první sníh a voda mrzla v kalužích mezi kameny, ale u ohně bylo teplo a veselo.

Kde udělal chybu? Možná ty barevné pasomany. Ale Bystrica je přece daleko, na Malohontu ho všichni považují za dědinčana s trochu toulavou krví, jistě nikdo ani netuší, jak je to doopravdy. Ale co když přece jen, náhodou…

Znovu si vzpomněl na Uhorčíka. Co asi teď dělá?

Neztrácel naději, jenom čekal a čekal, aby byl připraven, až přijde pravá chvíle, až se ukáže sebemenší příležitost.

Strážný nemluvil, neodpovídal na otázky, jako by ani promluvit neuměl. Třeba mu někdo přikázal, aby mlčel, napadlo Jánošíka. Určitě mu to přikázali. Ale proč? Proč by si nemohl promluvit s člověkem, který se pustil do bitky s hajduky? A ke všemu ještě s hajduky jiné župy? A co když to nebyli zvolenští hajduci, co když to byla stoliční bandérie z Liptova, která pronásledovala zbojníky daleko za hranicemi Liptova? Hledali přece i na Kysucích a na Trenčínsku; ale Malohont je dál, mnohem dál, a nikdo tu neměl ani potuchy, že se tu skrývá. Spíš ho budou hledat někde na horních Kysucích, možná i ve Slezsku, na Polské…

Nakonec pochopil, že to jsou stejně všechno jen dohady a že mu nezbývá než čekat. Čekal a naslouchal, jak v noci venku za okénkem crčí déšť, podzimní déšť. Vzpomněl si znovu na hory. Na vrchy nad Vrátnou, na Púpov. Na domov.

Jednoho dne zrána se zase otevřely dveře a vešel strážný. Tentokrát nenesl vodu ani jídlo. Podíval se na vězně a řekl:

„Vstaň a pojď se mnou.“

Jánošík vstal. Strážný mu odemkl řetězy na nohou.

„Chce s tebou mluvit sám urozený pan vicišpán.“

Vyšli z věznice, strážný ho vedl zšeřelou chodbou a pak po několika kamenných schodech vzhůru. Za okny viděl Jánošík žluté a červené listy v korunách stromů.

Strážný zaklepal na dubové dveře a čekal. Uvnitř se ozval nesrozumitelný hlas, strážný otevřel a postrčil vězně před sebou.

Jánošík vešel a zastavil se. V první chvíli ho oslepila záplava světla. Na stěnách se leskla zrcadla, z velikých obrazů na něj shlížely tváře neznámých mužů a žen. Za stolem u okna seděl drobný muž s mohutným černým knírem, na hlavě měl paruku. Chvíli si zvědavě prohlížel příchozího.

Pak se usmál a pokýval hlavou, jako by byl spokojen výsledkem své prohlídky.

„Ty jsi Juraj Jánošík?“

Jánošík rychle uvažoval. Pak řekl krátce:

„Ano, pane.“

Muž za stolem se maličko usmál.

„Vyprávěli mi, jak jsi zatočil se zvolenskými hajduky v Klenovci.“ Hlas měl hluboký, u tak drobného člověka to znělo nečekaně. Jánošík mlčel.

„Prý jsi při tom prokázal jistou statečnost.“ Vicišpán si změřil Jánošikovu vysokou postavu a znovu spokojeně přikývl.

„Máš moje uznání. Pletou se tady už příliš dlouho.“

Chvíli si pohrával s papíry na stole, pak znovu zdvihl hlavu a řekl:

„Byl bych tě už dávno propustil, ale bylo tu nějaké udání.“

„Udání? A na mne?“ zeptal se Jánošík.

„Na tebe. Přepadl jsi vozy Bystričanů v Kremnických horách a vzal jsi jim zboží. Kabátce, stuhy, sukno a tak různě.“

Díval se pozorně na Jánošíka. Jánošík mlčel. Tohle vypadalo špatně.

„Komandant zvolenských hajduků to tvrdil. A doložil to i touhle stuhou.“

Hodil před sebe na stůl klubko červených a modrých pentlí.

Tak přece, blesklo Jánošíkovi hlavou. Proto je sebral v krčmě!

„Ale měl jsi štěstí,“ pokračoval vicišpán. „Primo: občané Klenovce a Kokavy tě znají víc než rok jako řádného a pracovitého člověka. Sekundo: všichni dosvědčili, že v době onoho zločinu jsi byl tady v Klenovci. Zejména to prokázal jistý Martin Mravec a toho známe jako muže poctivého. Tertio – přesně na tom místě, kde přepadli ty Bystričany, oloupili před několika dny dalšího kupce. Přesněji řečeno kupeckou vdovu, jakousi Párvičku. A to vím z bezpečných pramenů. V té době jsi byl ve vězení. Takže jsi volný.“

Jánošík se nadechl.

„Věděl jsem, že to tak dopadne, Vaše Milosti.“

„Ještě něco,“ dodal vicišpán. „Vyprávěl jsem o té bitce svému amicenkovi, správci muráňského hradu, a jeho krásné ženě. Byli velmi potěšeni, a zejména paní komandantce způsobilo to vyprávění nemalou kratochvíli.“

Usmál se a znovu se zahleděl do papírů před sebou. Pak pokračoval:

„Mám pro tebe návrh. Nechceš vstoupit ke mně do služby? Mohl bys komandovat moje hajduky.“

„To je jistě lákavá nabídka,“ řekl pomalu Jánošík, „ale já jsem valach a přivykl jsem životu na horách. Musím se zase vrátit ke svým.“

„Jak myslíš. Kdyby sis to rozmyslil, přijď za mnou. Ale dlouho čekat nebudu. Můžeš jít.“

Jánošík se uklonil. „Kdybych si to rozmyslil, přijdu.“

Vicišpán blahosklonně přikývl.

„A teď se běž dát do pořádku, vypadáš jako zbojník!“

Zasmál se, jako by se mu podařil dobrý šprým. To už byl Jánošík na chodbě.

Před zámeckou bránou se zhluboka nadechl čerstvého vzduchu. Rozhlédl se, po obloze pluly řídké mraky, mezi nimi se modralo hluboké nebe. Od bukového lesa přinesl závan větru vlhkou vůni. Jánošík rozpřáhl ruce, zaklonil hlavu a zavýskl si.

Potom se rozběhl proti proudu řeky do lesů ke Klenovci.

Obešel vesnici a za prvního soumraku vklouzl do Mravcovy chalupy. Objali se jako tenkrát, když Uhorčík vystoupil z houštin nad Terchovou.

Žofka se vrhla Jánošíkovi kolem krku, Mravcová si utírala oči.

Jánošík vyprávěl. Mravcová řekla:

„Poslouchej, Juraji, co je to za toho dlouhého, co se pořád točí kolem naší Žofky? Vidím to dost nerada.“

„Plavček? To je dobrý člověk. A jak ty, Žofko? Tobě se líbí?“

Žofka sklopila oči.

„Líbí nelíbí,“ řekla rázně Mravcová. „Toulavé ženichy nemám ráda. Sliboval, sliboval, a už je zase někde za horama.“

„Dobrá, já mu domluvím, jestli ho potkám.“

Chvíli ještě poseděli. Konečně byl Jánošík s Uhorčíkem zase o samotě.

„Tak co se to vlastně stalo?“ zeptal se dychtivě svého kamaráda.

„Co by,“ řekl Uhorčík a šklebil se od ucha k uchu. „Ti ze Zvolena hned potom odtáhli. Přinesl jsem oficírům na Hrachově sedm hruď sýra a vicišpánovi pět liščích kůží. To pomohlo.“

Jánošík se rozesmál.

„Ty jsi pořád stejný!“

Pak si vzpomněl na to, co říkal vicišpán.

„A nevíš náhodou taky něco o muráňské paní komandantce?“

Uhorčík pokrčil rameny.

„Náhodou vím. Byla zrovna tou dobou se svým mužem na Hrachově. On je správcem muráňského hradu a kamarádí se s naším vicišpánem. Tak jsem jí dal pěkný pasoman, celé kolo krásných stuh, stříbrem vyšívaných. A řekl jsem, že je to dárek od tebe. Náramně se jí líbily.“

Jánošík se vylekal.

„Stuhy? Ty, co jsem přivezl?“

„Ale kdepak! Tak chytrý jsem taky. Myslíš snad, že jim dám do rukou důkazy proti tobě? Měl jsem je tady ve stodole. Ještě od pana Šipoše, pamatuješ?“

Chvíli vzpomínali na Stoligu a na krejčího Martínka.

„A co to bylo v těch Kremnických horách?“ zeptal se Jánošík. „Vicišpán mi říkal, že tam přepadli nějakou bystrickou vdovu. Jmenovala se Párnička, nebo tak nějak. Dost mi to pomohlo.“

„To byl Huncaga s Plavčíkem,“ přikývl Uhorčík.

„Jak to, Huncaga? A jak se to tady dozvěděli?“

„Povídám ti přece, že Huncaga tu zprávu přinesl a hned ji za tepla roztrousil po Klenovci.“

„Takže nikdo nikoho nepřepadl? Dobře jste si to vymyslili!“

„Nic jsme si nevymyslili,“ řekl Uhorčík. „Huncaga tam opravdu byl a Plavčík taky. Chtěli, aby v tom nikdo nenašel ani chybičku. Doopravdy tu vdovu přepadli.“

Znovu se rozesmáli.

„A co je s kamarády?“ zeptal se Jánošík. „Kde jsou?“

„Čekají tě na Polhoře. A už se nemůžou dočkat.“

„Já taky ne,“ řekl Jánošík. „Hned ráno se za nimi vydám.“

Uhorčík zvážněl.

„Poslouchej, něco ti řeknu. Měl bys na nějaký čas zmizet. Jednou se to povedlo, ale podruhé to může být horší. Ne že bych se bál. Ale čert nikdy nespí. Náhodou někdo přinese zprávu z Liptova o kapitánovi horních chlapců Jánošíkovi, nebo se tam nahoře doslechnou, že byl Jánošík v hrachovském vězení, a bude zle. Rozumíš mi?“

„Rozumím. Myslíš na Kysuce?“

„Nemusíš hned tak daleko. Hóvaldy docela stačí. A nezapomeň, že z Královy hole je to do Klenovce jen skok. Vždycky tě budu rád vidět. Na zimu přijď určitě.“

„Vyrazím hned ráno,“ řekl Jánošík.

„Zavolám ženu a dceru,“ řekl Uhorčík, „ať si ještě trochu popovídáme.“

„Na povídání není čas,“ usmál se Jánošík.

„Ty chceš jít už teď? Na noc? To se budeš trmácet potmě až do Polhory?“

„Kdo mluví o Polhoře,“ rozesmál se Jánošík. „Seber gajdy a do krčmy! Musíme dokončit ten večer, co jsme ho tak pěkně začali!“
