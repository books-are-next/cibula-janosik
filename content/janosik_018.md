---
title: '13'
contentType: prose
---

  

Hladina váhu se leskla ve slunci. Voda ubíhala rychle, občas jen krátce zašuměla a zatřpytila se v bílé pěně; dál proti proudu se však řeka stáčela v ostrém oblouku mezi skálami a temný hukot prozrazoval blízkost peřejí.

V křovinách na nízké skále stáli dva muži v bílých soukenných nohavicích a pozorovali cestu, která tu vedla těsně nad řekou: jeden vysoký a štíhlý, druhý podsaditý, skoro zavalitý. V houští za nimi seděli v trávě a na kamenech další, byl jich celý houf.

Čekali tady už dva dny. Přešli od Vrátné horami přes Stratenec a Suchý a nad Starhradem sestoupili skalní roklí k Váhu, už druhý den hlídali vodu i cestu, ale po řece přeplulo jen několik vorů. Pltníci byli zmáčení od hlavy až k patě, jak právě propluli peřejemi, kromě nich však nebyl už na vorech nikdo. Místo kolem ohniště, kde na dvojitých kládách obvykle sedávali ti, kteří cestovali po řece, bylo prázdné. Po cestě přejelo několik vesnických vozů, přešli dřevorubci, a to bylo vše.

Uhorčík už byl netrpělivý.

„Měli jsme být dávno na Moravě! Přejdeme Beskyd a počkáme, znám tam místo, kudy chodívají Moravci s plátnem. Potřebujeme na košile a na výbavu pro nevěstu. Martínek bude mít co dělat, aby nám je včas ušil. Počkáme ještě do večera, a pak půjdeme na Kysuce.“

Juraj Jánošík se zasmál.

„Nemůžeš se už dočkat svatby?“

Uhorčík neměl čas odpovědět. Z houštin po proudu se ozvalo zakrákání havrana.

„To je Kubo Chlastiak,“ řekl Uhorčík. Zdvihl karabinu a zadíval se pozorně na cestu. Ze záhybu se ozvalo po krátké chvíli skřípání kol, blížilo se, potom vyjel ze zátočiny zaprášený kočár s balíky na střeše a s dalšími nad zadními koly.

„Tak to vypadá,“ řekl Juraj, „že jsme se dočkali.“

„Podíváme se mu na ten náklad?“ zeptal se Huncaga. „Na brynzu to zrovna nevypadá.“

Uhorčík místo odpovědi hvízdl na prsty, až se to rozlehlo mezi skálami několikanásobnou ozvěnou, a vykřikl:

„Stůj!“

Vozka práskl bičem a kočár se zběsile rozjel. Uhorčík zdvihl karabinu a vystřelil do vzduchu. Rána ještě nedozněla a Jánošík už byl na cestě, vrhl se ke koním, zavěsil se na opratě. Kočár zastavil.

V mžiku byl obklopen skupinou mužů. Vozka uviděl pistole a zbledl ve tváři.

Uhorčík přistoupil ke dvířkám, rázným trhnutím je otevřel a zvolal:

„Dej bohu duši a nám peníze!“

Nic se ani nepohnulo.

„Tak bude to?“ řekl Uhorčík.

Ve dvířkách se objevil pomenší tlouštík. Rozhlédl se a zesinal ve tváři. Pomalu vylézal na cestu, kočár se rozhoupal pod jeho váhou.

„Prohledat,“ řekl Uhorčík.

Tlouštíkovi se roztřásla brada. Když uviděl, že před ním stojí Huncaga, mohutný a zarostlý jako medvěd, opřel se rukama o kočár a zdálo se, že omdlí.

Huncaga se zasmál. Byl to řezavý, strašlivý smích a tlusťoch zavřel oči, jako by přicházela jeho poslední hodinka. Huncaga tím smíchem rád děsil dráby na poli i děvečky, jež ve stráních hrabaly seno.

Píchl mužovi ukazovákem do pasu a řekl znechuceně:

„Široké břicho, sádlem prorostlé!“

Když dal ruku zpátky, třímal v ní kožený měšec. Hodil ho Uhor­číkovi, ten ho zručným pohybem zachytil v letu.

Tlouštík se vzpamatoval.

„Huncúti! Zlosyni! Vraťte mi ty peníze!“

„Kdopak jsi,“ zeptal se Uhorčík, „že tak vyvádíš?“

„A kdo jsi ty, zloději?“ zavřeštěl muž. „Já jsem žilinský kupec Ján Šipoš a dám tě ztrestat na hrdle!“

„O moje hrdlo si nedělej starosti. Řekl bych, že tvému krku hrozí v tuhle chvíli větší nebezpečí.“

Šipoš zdvihl ruku k límci, jako by se chtěl bránit.

„Kdo je tam ještě?“ zeptal se Uhorčík, ale to už Huncaga vytahoval z kočáru drobného hubeného mužíčka. Postavil ho vedle Šipoše, mužík byl zelený ve tváři a klepal se strachem.

Chlapi se dali do smíchu, plácali se do stehen, vykřikovali.

„Pěkná dvojice, jen co je pravda,“ řehtal se vysoký a ryšavý Ondruš. „Vy jste se museli hodně dlouho hledat! Kdopak je ten hubeňousek?“

„To je můj úředník,“ řekl Šipoš, „a tohle vás přijde draho!“

„Draho nedraho,“ řekl Uhorčík, když se přestal smát. „Kam jedeš?“

„Do Martina.“

„A veze sukno!“ vykřikl Moravčík, který právě na střeše kočáru rozřízl nožem první balík.

„To je přímo dar z nebe,“ usmál se Uhorčík. „Shoďte všechno dolů!“ Ve chvíli ležely balíky na okraji cesty. Uhorčík se nad nimi sklonil. „Dobré sukno, vida! Vypadá na pravou angliju.“ Zdvihl hlavu. „Ty musíš být ale bohatý kupec!“

„Jsem chudobný člověk,“ zavřeštěl Šipoš. „A tohle je všechno, co mám! Vezu to na trh do Martina!“

„Pěkně chudobný,“ řekl Uhorčík, který zrovna nahlížel do měšce. „Viděli jste někdy chudáka s takovým břichem?“ rozzlobil se Huncaga. „Kolik tam naskládáš slepic na posezení, co? Nebo je to sud žinčice?“

„Tak už dost,“ zasáhl Uhorčík. „Popovídat si můžeme jindy, teď není čas. Odpřáhnout koně a naložit!“

Jánošík rychle odstrojil koně. Chlapci vzali balíky, naložili je koním na hřbety a pevně je přivázali.

„Co bude se mnou?“ zeptal se ustrašeně Šipoš.

„Takové břicho zdraví neslouží,“ řekl Uhorčík. „Zout!“

Šipoš na něj chvíli ohromeně zíral, potom si zul zdobené střevíce. Uhorčík natáhl mlčky ruku a kupec mu je podal. Uhorčík se rozpřáhl a hodil je doprostřed Váhu. Kupec stál v prachu cesty v bílých punčochách a tvářil se žalostně.

„Chlapci,“ řekl Uhorčík, „ukliďte ten kočár, ať tady nepřekáží!“

Juraj se opřel ramenem do kočáru. Ten se rozjel a v okamžiku byl ve Váhu. Voda vystříkla, kočár stál šikmo v řece, bylo vidět jen kus dvířek a střechu. Váh kolem něj dravě šuměl, potom se kočár naklonil ještě víc a voda se nad ním zavřela.

Uhorčík se obrátil k Šipošovi.

„A teď můžeš jít. Přeju šťastnou cestu a dobré pořízení!“

„Pěšky?“ zeptal se kupec nedůvěřivě.

„Pěšky. Jak jinak? Aby ti trochu splasklo břicho.“

Pohlédl na vozku, který stál celou tu dobu mlčky na okraji cesty. Hodil mu bič.

„Kdyby ti cestou začal jankovatět, tak mu pomoz.“ Podíval se na hubeného mužíčka, který se tiskl k Šipošovi a třásl se na celém těle. „A co s tebou, třasořitko? Jdi taky. Můžeš pánovi počítat, kolik udělá do Martina kroků. A teď pěkně klusem!“

Šipoš a jeho úředníček se rozběhli. Kupec se kroutil, jak ho kamínky píchaly do chodidel. Zbojníci se za nimi dívali a smáli se, až jim tekly slzy.

„A my musíme taky,“ rozhodl Uhorčík. „Už jsme tady moc dlouho.“

Zahvízdal. V zátočině se objevil Gáborčík, který střežil cestu od Kralovan.

„Jdi napřed,“ řekl Uhorčík, „připoj se ke Kubovi a půjdete před námi. Pro jistotu.“

Gáborčík pohlédl na koně s balíky na hřbetě, uznale pokýval hlavou a rozběhl se podle proudu.

Vedli koně při okraji cesty, připraveni odbočit mezi skály do lesnatého svahu, ale nikdo se neobjevil. Za zákrutem řeky přikázal Uhorčík zastavit a krátce hvízdl. Z houští se vynořil Kubo Chlastiak s drobným a hubeným Vrábelem.

„Dobře jsi krákoral,“ řekl Uhorčík. „Příště to zkusíš pro změnu jako sojka. Jestli to dokážeš jako Moravčík.“

„Proč ne?“

Kubo se zasmál, bílé zuby mu zasvítily v zarostlé tváři, přiložil si dva prsty k bradě a ozval se výkřik poplašené sojky.

Uhorčík pochvalně přikývl.

„Půjdeme na Kosovou a počkáme v lese, až se trochu setmí. Ať se za světla vyhneme dědině.“

Odbočili do lesa na sotva znatelnou stezku a stoupali mezi stromy prudkým svahem vzhůru. Prošli úzkým zalesněným sedlem a začali pomalu sestupovat. Les před nimi zřídl a Uhorčík přikázal, aby zastavili.

„Tady počkáme, než zapadne slunce.“

Gáborčík přivázal oba koně k borovici a zbojníci se posadili do trávy. Maličký Vrábel a Bagár zalehli na okraji lesa a vartovali. Uhorčík se natáhl vedle Juraje, dal si ruce pod hlavu a zadíval se do korun stromů.

„S tím kočárem jsi to udělal docela pěkně,“ řekl uznale. „Pořád jsem si lámal hlavu, kam ho uklidit.“ Na chvíli se odmlčel. „Pověz, jak se ti zamlouval první zboj?“

Juraj se usmál.

„Nečekal jsem, že to bude tak snadné.“

„Vždycky to nejde tak lehko. Někdy taky teče krev. A pak to není zrovna moc k smíchu.“

Juraj pozoroval zelené borovice a mlčel.

„Teď se musíme dostat rychle na Kysuce,“ pokračoval Uhorčík. „Pamatuj si, zboj, to není jen regiment v horách, to je i celá spousta lidí v dědinách, na samotách a na salaších. Obstarají prach, kulky, ukryjí tě, dají najíst, řeknou, co se kde děje a kam se vrtnout. Ty všechny musíš poznat. Bez nich bys byl sám jako suchá švestka u cesty.“

Juraj sebou trhl. Nad nimi stál štíhlý a ztepilý Ondruš. Vůbec ho neslyšel přicházet, pohyboval se jako rys.

„Copak je,“ zeptal se Uhorčík a ani nepohnul hlavou. Juraj nechápal, jak mohl Uhorčík vědět, že nad ním stojí.

„Pod lesem pase bača asi deset koní,“ řekl Ondruš. „Někde blízko bude nejspíš koňská salaš, ale kouř není cítit.“

„To by se nám mohlo hodit,“ řekl Juraj a posadil se. „Kysuce jsou daleko, a než tam dojdeme, roztrháme krpce.“

Uhorčík na něj pohlédl přivřenýma očima. Krátce se zasmál.

„To není tak špatný nápad. Komupak ty koně asi patří?“

„Půjdu se podívat,“ řekl Juraj a vstal.

Uhorčík přikývl.

„Dáme na tebe pozor. Koně s nákladem zůstanou zatím v lese. Ondřeji, pohlídáš je?“

Vstal. Řekl pár tichých slov svým mužům. Juraj vyšel z lesa, ostatní ho v houfu pomalu sledovali.

Kráčel nízkou trávou přímo k velikému kameni, na kterém seděl bača. Byl to už starší člověk, ale zaznamenal Juraje okamžitě. Pomalu sklouzl z kamene a čekal. Stádečko koní se páslo opodál.

Juraj došel k pastýři a pozdravil.

„Copak chceš, chlapče?“ zeptal se bača.

„Máš pěkné koně,“ pochválil Juraj zvířata. „Ale nikde tady nevidím salaš.“

Bača ukázal hlavou k nízkému vršku.

„Je za kopcem. Není to daleko.“

„Komu patří?“ zeptal se Juraj.

„Jako všechno tady,“ řekl bača. „Hraběti Löwenburgovi z Tepličky. Komu jinému?“

„A cože pase za vodou? Myslil jsem, že panství končí na břehu Váhu.“

Bača se zasmál. „Můžeš mu to jít vysvětlit. Včera je koupil od žilinských.“

„To počká,“ přikývl Juraj. „Řekl bych, že pan hrabě ani tolik koní nepotřebuje. Koneckonců člověk může sedět vždycky jen na jednom. Nemám pravdu?“

„Věděl jsem to, jak jste se ukázali nahoře u lesa,“ řekl pomalu bača. „Ale pamatuj si, že jste si je vzali sami a že jsem se bránil.“

„Neměj strach,“ usmál se Jánošík, „když povíš panu hraběti, že nás byl celý regiment, nic ti neudělá. A ještě mu poraď, ať se na ty koně zeptá žilinského kupce pana Šipoše. Hádám, že si ti dva můžou docela pěkně popovídat.“

Obrátil se a zdvihl ruku. Uhorčík v čele svých chlapců přišel blíž a pozdravil baču. Bača se po nich pozorně podíval.

„Pěkný regiment,“ přikývl uznale. „Ale jestli mi chcete udělat radost, tak mě svažte. Jinak mě pak bude vázat dráb.“

Uhorčík se zasmál. „Dobrý nápad.“

Malý Vrábel s Moravčíkem přistoupili blíž, v rukou se jim objevily provazy. Přitáhli bačovi ruce k tělu a ještě mu svázali kotníky na nohou.

„Nebudeme to moc utahovat,“ konejšil ho Vrábel. „Jenom, tak, aby se neřeklo.“

Uhorčík vytáhl z Šipošova měšce lesklý žlutý peníz a dal ho bačovi.

„To není pro Löwenburga. To je pro tebe.“

„Můžete ty provazy přitáhnout víc,“ řekl bača.

Uhorčík čekal, až Vrábel s Moravčíkem dokončí svou práci, pak se obrátil ke koním.

„A teď si vybereme.“

„Pomalu,“ řekl Jánošík. „Musíme pomalu, jinak je budeme honit po louce od lesa k lesu.“

Rozestoupili se a krok za krokem se blížili ke koním. Každý si vybral jednoho, téměř loudavě se dostali až k nim. Jurajovi, Uhorčíkovi, Huncagovi a Kubovi Chlastiakovi se to podařilo hned napoprvé, bylo znát, že koním rozumějí a že to s nimi dovedou. Ale před ostatními se koně dali znenadání do trysku a letěli loukou k lesu; trvalo chvíli, než je pochytali, museli je nadhánět, bylo přitom křiku a smíchu ažaž.

Konečně byl každý na koňském hřbetě. Ondruš přivedl z úkrytu oba Šipošovy koně s balíky sukna a vzal si od Juraje malou kobylku. Byla tak nízká, že se mu nohy málem dotýkaly trávy.

Zamávali na baču a zmizeli v protějším lese. Pomalu se začalo stmívat.
