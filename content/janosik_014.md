---
title: '9'
contentType: prose
---

  

Když svítalo, z ohniště stoupal ještě tenký proužek kouře. Muži byli zvyklí vstávat brzo; byl to návyk z nepřetržitých bojů i z ustavičného harcování, a vlastně i z dob, kdy pracovali od rozbřesku do soumraku na polích. Slunce dosud nevyšlo, nad zalesněnými hřbety kopců bylo nebe světle zelené a pak slabě modré. Napojili koně v potoce a pomalu stoupali svahem k zemanské tvrzi. Těžká dřevěná brána byla ještě zavřená. Stáli opodál a trpělivě čekali. Někde ve vsi kokrhal kohout, jako by nikdy neměl přestat. Ze šindelových střech stoupala bílá pára.

Veřeje zaskřípěly a padací most narazil na dubové trámy. Brána se otevřela a objevil se správce, za ním hlouček drábů. Správce zůstal stát uprostřed mostu.

„Váš pán a velitel přikazuje, abyste v den odpočinku posekali louky při potoce a všechny stráně. Ve vsi je málo lidí a sami na všechno nestačí. Drábové vás tam zavedou. Dokud nebude seno pod střechou, oddíl zůstane na místě.“

Muži začali reptat.

„Nejsme poddaní,“ vykřikl zuřivě kosmatec. „Jsme lidé svobodní!“

„Jste vojáci Jeho Milosti,“ ozvalo se drábům za zády. Padací most zaduněl, zeman zastavil koně těsně vedle správce.

„Dokud trvá vojna, jste vojáci, a vaší povinností je poslouchat!“

„Naše povinnost je bojovat,“ vykřikl znovu Haladej. „Na Malo­hontě jsme přednedávnem rubali panstvu stromy a spravovali cesty. Kdo porazí labance, když to neuděláme my?“

„Voják musí poslouchat vrchnost,“ řekl zeman. „Obilí stojí na polích a tráva hnije. Sýpky a stodoly jsou prázdné.“

„Panské sýpky!“ vykřikl někdo v houfu. „O ty vám jde, o nic jiného!“

„Včera jsem něco říkal a už to nebudu opakovat. Do práce!“

Otočil koně, ale zastavil se. Ze svahu od potoka se ozval rychlý dusot koní. Tři jezdci letěli strání vzhůru, tiskli se těly ke koňské hřívě. Jezdci byli pokryti od hlavy až k patě blátem a prachem, srst koní ztmavla potem. Zastavili několik kroků před mostem a jezdci se spíš svezli, než seskočili na udusanou zem.

Jánošík si uvědomil, že toho osmahlého s tváří jak uhel a s rozcuchanými vousy odněkud zná, ale nemohl si vzpomenout odkud.

„Sedlejte koně,“ vykřikl osmahlý. Hlas mu chraptěl únavou, prachem dlouhé cesty a nevyspáním.

„Kdo jsi,“ řekl zeman, „že tady chceš poroučet?“

„Pane,“ zasípěl muž a přidržel se rukou koňské hřívy, „objíždíme všechny vesnice a tábory. Zapřísahám tě, ať tvůj oddíl vyrazí hned na cestu. Podle Váhu táhne k severu veliké vojsko císařských a každým dnem tam dojde k veliké bitvě.“

„Jak se jmenuješ a odkud jsi?“ zeptal se zeman.

„Na tom nezáleží,“ řekl muž unaveně, „ale když to chceš vědět, říkají mi Oravec.“

Oravec! Jánošík se předklonil v sedle svého nízkého koně. Vzpomněl si na tu tvář, náhle ji viděl znovu před sebou, vysokého a ramenatého muže s temnou tváří, seděl u stolu v jizbě u Merjada a vyprávěl, co se děje ve světě. Chtělo se mu vykřiknout, vrhnout se k jezdci, obejmout ho.

„Pane,“ vykřikl Haladej z houfu kuruců, „jsme připraveni vyrazit!“

Zeman se vztyčil ve třmenech.

„Dal jsem rozkaz a vy ho splníte!“ Křičel, až mu hlas přeskakoval. „Nejdřív sklidit!“

„Pane, chystá se velká bitva,“ řekl pomalu Oravec a udělal krok vpřed. „Musíte všichni přijít na pomoc, jinak bude s námi zle. Se všemi!“

„Zůstaneme tady,“ řekl odměřeně zeman. „Já jsem velitel. Já mám komando. A ty táhni třeba do pekla!“

„Podvedl jsi nás,“ zvolal Oravec. Obrátil se k zástupu a vykřikl:

„Nevidíte, že nás podvedli? Spojili se s Turkem, když bylo nejhůř, a zrovna tak se už dávno spojili s labanci. Za peníze, majetky a moc se spřáhnou i s čertem! Copak si myslíte, že jim jde o vaši svobodu? Chtějí svou ústavu proti císaři, a dostanou ji. Jejich kupci chtějí stejná práva, jako mají kupci z Němec, a taky je budou mít. Ale vám zůstanou slzy, krev a pot jako vždycky!“

„Lžeš,“ zvolal zeman, „v hrdlo lžeš! Nemáš jediný důkaz!“

„Důkaz? Dobrá, řeknu hned dva. Povstalecká vláda, naše vláda, vydala nové peníze, měděné libertáše. Horníci v Bystrici a v Kremnici nevzali mzdu, protože jim za libertáše nikdo nic neprodal. Přestali kutat, ale zlomili je střelbou. Jedenáct jich padlo.“

„To je lež! Hanebná lež!“

„To je pravda! Když zástupci trenčínské stolice na povstaleckém sněmu v Onódě promluvili proti takovým a jiným neřádným věcem, šavlemi je na smrt dosekali!“

Obrátil se hněvivě k zemanovi.

„A my vám věřili, my jsme vám věřili jak stádo ovcí, když je ženou na stříž!“

Zdvihl ruku nad hlavu.

„Všichni do sedel!“

„Stůjte!“ vykřikl zeman. „Vy blázni, čeho chcete sami dosáhnout? Co jste si vybojovali? Země je zdrancovaná, dědiny vypálené, bratr se bojí bratra. Chcete všichni pomřít hladem a cholerou?“

„Ty nás nenakrmíš,“ řekl Oravec. „Do sedel, dokud je čas!“

Muži se obrátili ke svým koním. Oravec se namáhavě vytáhl do sedla. Oči mu planuly jako v horečce.

„Stůjte,“ vykřikl zeman. „Vídeň nám dává milost! Co chcete ještě víc?“

„Jak to nám?“ zeptal se Oravec.

„Nám všem! Vrchnosti, poddaným, všem!“

Oravec si odplivl.

„Vy zrádci, vy mizerní zrádci!“

Z brány třeskla rána a drábům se objevil nad hlavami obláček špinavě bílého kouře. Oravec zdvihl pomalu ruku k prsům, sesunul se do prachu a zůstal ležet bez hnutí.

Muži se vrhli k padacímu mostu, ale most už byl prázdný. Břevna se zdvihla a brána s duněním zapadla.

„Vypálíme to vaše hnízdo lotrovské, spálíme je na prach,“ křičeli kurucové, „rozvalíme kaštel do základů!“ Pobíhali podle vodního příkopu a hrozili pěstmi. Na bránu zabušily první kameny.

Jánošík se sklonil k Oravcovi a vzal mu hlavu do náruče. Kurucovi stékala z koutku úst rudá stružka krve.

„Všechno bude zase v pořádku,“ řekl Jánošík naléhavě. „Vezmu tě na koně a pojedeš s námi.“

Oravec zavrtěl namáhavě hlavou.

„Teď už je pozdě.“

Pohlédl Jánošíkovi do tváře. „Kdo jsi? Neznám tě.“

„Z Terchové, tenkrát u Merjada, pamatuješ se?“

„Terchová,“ zašeptal Oravec a přivřel oči. Malou chvilku to vypadalo, že se usmívá, ale byla to jen rozmazaná krev na tváři. Pak znovu otevřel oči a s vypětím všech sil zvedl hlavu.

„Nezdržujte se a jeďte, jeďte! Musíte bojovat, jinak je všechno ztraceno.“ Rozkašlal se. „Jeďte, dokud je čas!“

Pak mu hlava klesla, pomalu se zhroutil a zůstal ležet bez pohnutí.

Jánošík vstal.

„Vyrazíme, a hned!“

Hlouček kolem něj se rozběhl. Muži, kteří zasypávali kamením hradby, se obrátili a utíkali ke koním. V malé chvíli byli jezdci v sedlech, pěší se srazili do houfu. Jánošík vzal Oravce do náruče, přehodil si ho přes koně a vyšvihl se do sedla. Houf jezdců se rozletěl svahem a brzy zmizel v zákrutech lesní cesty.

Oravce pohřbili pod zelenou jedlí na vrchu, kde cesta obtáčela skály a začínala klesat na druhou stranu kopců.

Štvali koně jako zběsilí, bez únavy a bez odpočinku. Dva dny a dvě noci jeli tryskem, jen s krátkými přestávkami, aby si koně odpočinuli. V noci slezli ze sedel, ošetřili koně a ulehli k ohni, ale zrána ještě za tmy byli už znovu v sedlech. Nevyspalí, zaprášení, prach jim skřípal v zubech a lepil se jim na patro a na jazyk.

Třetího dne spatřili v širokém údolí před sebou lesklou hladinu Váhu. Klikatou cestou štvali koně do údolí. Dojeli k řece a koně dlouho a žíznivě pili. Potom se dali podle proudu na západ. Slunce jim stálo kolmo nad hlavami, projížděli právě řídkým borovým lesem, když zaslechli před sebou tlumené hlasy a skřípání dřevěných kol. Zastavili.

V zátočině se objevil zástup jezdců i pěších. Koně šli pomalu, lidé se sotva vlekli. Kráčeli se svěšenými hlavami, podpírali se navzájem, na první pohled bylo vidět, že jsou vyčerpaní k smrti. Uprostřed zástupu jelo několik vesnických vozů a na nich leželi ranění. Z čela zástupu vyjel tryskem muž na nízkém koni a zastavil před kuruci.

„Kam jedete?“

Byl už starší, vlasy měl bílé. Rameno měl ovázané v hadrech, kterými prosakovala krev.

„K našim,“ řekl Jánošík. „Na pomoc.“

„Už nejezděte nikam. Je pozdě.“

„Jak to, pozdě?“ zeptal se kosmatý Haladej.

„Už je po bitvě.“

„To není pravda,“ vykřikl Matěj. „To nemůže být pravda!“

„Srazili jsme se s nimi u Trenčína,“ řekl muž. „Rvali jsme se jako vzteklí psi, ale všechno nadarmo. Jeden proti deseti, jak jsme mohli obstát?“

Zakryl si dlaní tvář.

„A kam jedete?“

„Nikam,“ řekl muž hořce. „Už nikam. Utíkáme. Všechno se valí údolím Váhu na východ. Ustupujeme, utíkáme. Je konec.“

Zbědovaný zástup je míjel, nikdo ani nezvedl hlavu. Kurucové se rozestoupili, aby jim uvolnili cestu. Micky se dívali, jak se vlečou beze slova a plni ran, poražené vojsko, které ztratilo poslední naději. Ještě chvíli doznívaly jejich kroky v zátočině, pak bylo ticho.

„Měl pravdu,“ řekl kosmatec. Obrátil se na Jánošíka. „Ten pod jedlí měl pravdu.“

Položil Jánošíkovi ruku na rameno, chvíli se mu díval do tváře, potom pobodl koně, obrátil se a zavolal:

„Kdo se nemá kam vrátit, ať jde se mnou do lesů! Ať se přidá!“

Zamířil svahem vzhůru, kůň ujížděl po balvanech, kamení se mu sypalo pod kopyty. Uprostřed svahu se Haladej zastavil a zamával. Několik jezdců se rozjelo za ním. Ostatní se chvíli tiše radili, pak dva nebo tři krátce objali Jánošíka a zamířili s ostatními k zátočině, v níž zmizel zástup poraženého vojska.

Matěj Dykoš se svým kamarádem osaměli.

Jánošík pobídl patami koně a pomalu se vydal podle vody směrem na západ.

„Kam jedeš?“ zeptal se Matěj.

Jánošík se v sedle ani nepohnul, hlavu měl skloněnou.

„Do Terchové. Kam jinam?“
