---
title: '3'
contentType: prose
---

Zimy na Kopanicích byly vždycky zlé. Údolím od Tižiny studeně protahovalo a z Kysuckých vrchů smetal vítr celé mraky sněhu. Osamělé chalupy kopaničářů nad Terchovou zapadly sněhem a stezky do údolí zasypaly závěje. Zima byla dlouhá a větrná. V peci se topilo skoro celý den, ale ze škvír mezi trámy, ucpanými mechem a pobitými tenkými šparunky, táhla zima. V době větrných chumelenic býval často na lavici pod oknem nános sněhového prachu. Štěrbinami v oknech, mezi hadry, mechem a ovčími blanami prosakoval jemný sníh.

Otec často brával do světnice ovci nebo kozu, aby bylo dětem tepleji a přivazoval zvířata na noc k virku u dveří. Večer přikryla matka oheň popelem, aby bylo ráno připraveno na podpal.

Zima však měla i své výhody: otec býval doma celé dlouhé dny, na polích se nepracovalo a někdy se nemohlo ani do lesa nebo na panský dvůr. Ďurko se díval, jak otec stlouká lavici, jak zhotovuje nové nářadí na pole, opravuje chalupu nebo strouhá šindele či jak štípe dříví na plochém kameni, zapuštěném do hliněné podlahy uprostřed světnice.

Po dlouhé zimě děti vylézaly z chalup, kde se držely při peci celé měsíce; byly na konci zimy bledé a trvalo týdny, než se jim vrátila do tváří barva.

Na jaře bývalo vždycky nejlíp: stržemi se valila ze strání voda, travnaté svahy nad Ploštinami byly žluté a fialové rozkvetlým šafránem a vzduch voněl.

Ďurko se dlouho držel jen kolem chalupy, matka ho dál nepustila. Bála se zmijí, kterých tu vždycky bylo v kamení plno. Ale jak chlapec rostl, odvažoval se stále dál a dál; Janko, o tři roky starší, ho vodil na Struháreň, kde se míhali v čirých tůňkách pstruzi.

Když byly Ďurkovi čtyři roky, narodil se mu bratr Martin. Bylo v květnu a svahy pod Púpovem se už zelenaly novou trávou, jen na vrcholech Stohu a Hromové ležel ještě sníh.

Ďurkovi přibyly povinnosti, musel hlídat malého bratříčka, matka často postonávala, zvlášť přes každou zimu jako by se ztrácela, pohubla a teprve jaro jí vlilo do žil novou sílu. Ďurkovi připadalo, jako by byla spojena nějakým neviditelným poutem s přírodou kolem dokola: s podzimkem začala uvadat, přes zimu polehávala a teprve zjara se znovu sebrala. Od jara do podzimních plískanic chodívala s otcem několikrát v týdnu na robotu. Odcházeli za úsvitu a vraceli se až pozdě večer. Když otec pracoval v lese, Ďurko ho skoro neviděl: buď přespával v lese s dřevorubci a šindeláři, nebo se vracel tak pozdě, že Ďurko už dávno spal.

Když byla matka doma, měl Ďurko přece jen víc času. Toulal se stráněmi nad Terchovou, znal tam každý kámen, každý strom, každou studánku. Věděl o každém hnízdu, o každé liščí noře; nejraději chodíval do olšin, do toho nekonečného tajemného světa, kde se scházeli kluci z celé vesnice. Ale jak dorůstal, táhlo ho to nahoru, do kopců. K Obšívance, k Pěti furmanům, na Mravečník, na Púpov.

Táhlý hřeben Púpova, holý, porostlý brusinčím a borůvkami, s osamělými buky po obou stranách, se zdvíhal přímo od chalupy. Tam chodil Ďurko nejčastěji.

Z hřebene Púpova byl rozhled daleko do kraje: na sever, přes pstruhový potok, se táhl jeden zelený obzor za druhým, bez konce a bez hranic. Na druhou stranu klesal hřeben hustým bukovým lesem až dolů do údolí; hned potom se zdvíhaly strmě až do nebe vysoké hory jako hradba, dlouho do jara pokrytá sněhem: oblý vrchol Stohu, Hromová, Grúň a hlavně Rozsutec, jehož bílé vápencové skály svítily zvečera v zapadajícím slunci jako zdivo tajemného hradu.

Ďurko se tam jednou vydal se svým bratrem: ve spleti skal málem zabloudili, ale nakonec se přece jen vyškrabali k vrcholu, bez dechu v očekávání, jaký pohled se jim otevře na opačné straně. Hory tam klesaly do údolí, ale pak se zdvíhaly znovu, obzory byly naskládány za sebou, a ty nejvzdálenější se ztrácely v jemném oparu mlhy. Tu a tam stoupal z lesů tenký proužek kouře, jak uhlíři pálili v milířích dřevo.

Ďurkovi se z té výšky skoro zatočila hlava, připadal si jako pták vysoko na špičce stromu. Skály byly pokryty bílými hvězdicemi protěží, v nízké trávě se krčily trsy růžově fialových hvozdíků. Na západ se rozkládalo v údolí celé skalní město, vápencové bludiště kamenných hrotů a věžiček, pod nimiž burácel potok. Nemohli se s vrcholem rozloučit, odkládali zpáteční cestu znovu a znovu.

Na salaši v sedle pod Malým Rozsutcem pak dostali napít žinčice a přes Mladou horu seběhli do údolí; když stoupali travnatým svahem k chalupě Krištofíků a dál do stráně k domovu, bylo už skoro tma, jen bílé skály Obšívanky a Pěti furmanů svítily nad lesem.

Brzy nato bylo Jankovi deset let, začal chodit s otcem na robotu a Ďurko se toulával po horách sám. Avšak i jemu časy volnosti pomalu končily. Nějakou dobu vybíral z úzkých svažitých políček kameny a nosil je k spodnímu okraji pole, kde z nich stavěl dlouhou a souvislou zeď. Byla to dřina bez konce a bez naděje, že někdy skončí, kamení nikdy neubývalo, jako by snad vystupovalo z útrob země anebo padalo v noci z nebe.

Uprostřed října se narodil v chalupě další syn; dostal jméno Adam.

Zjara šel Janko pomáhat na Púpov na salaš a Ďurko tam mohl občas za ním. Rád seděl v kouři začouzené koliby, kde vonělo dřevo a sýr, nebo pomáhal chlapcům, jako byl on sám, když v poledne sehnali ovce do ohrady k dojení. Někdy směl zůstat přes noc; seděl s ostatními na chvojí kolem ohně, díval se, jak bača míchá ohromnou dřevěnou sběračkou v kotli, a naslouchal jeho vyprávění.

Jednou večer se vrátil otec z panského a přikázal Ďurkovi, aby se hned ráno vydal na salaš pro Merjadova koně. Merjad poslal koně na pár dní nahoru na Púpov, aby si odpočinul a trochu přibral na čerstvé horské trávě; koník byl zedřený, tahal v úbočí bukové kmeny, a buk má dřevo těžké jako kámen. Ale blíží se čas žní a pán potřebuje každou sílu, ať je to člověk, nebo kůň.

Ďurko stoupal nízkou trávou k hřebeni, chvílemi se zastavil a rozhlédl se přes dolinu k horám. Byly jako na dosah ruky. Dva dny pršelo, vítr honil po svazích cáry studené mlhy, ale přes noc se vyjasnilo a nebe bylo modré, že se až hlava točila.

Ďurko se vyhýbal čvachtavému blátu a skákal z kamene na kámen; potom se rozběhl nízkou trávou, která už oschla v prvních paprscích slunce. Hřeben se mírně stočil a Ďurko spatřil v travnaté rozsedlině salaš. Přidal do kroku, z dálky slyšel cinkání spěžových zvonců a pak uviděl na stráni stádo ovcí s malou postavičkou a bílým chundelatým psem. Zastavil se a zapískal, hvizd se rozlehl po horách a letěl nad údolím. Pes se rozštěkal a Ďurko slyšel, jak bača zahvízdal na odpověď. Zamával rukama nad hlavou a rozběhl se šikmo svahem k salaši.

Před kolibou vymýval Janko dřevěnou mísu a Ďurko ucítil starou známou vůni kouře, sýra a šťovíkových listů. Vstoupil do koliby a v očích ho zaštípal kouř. Janko přiběhl za ním a přihodil pod kotlík několik větví; salaš se naplnila namodralým a štiplavým dýmem.

Za malou chvíli cinkání zvonců zesílilo; otvor nízkých dveří se zatměl a vstoupil bača, stařík s bílými vlasy a vousy.

„Tak co neseš, Ďurine?“ zeptal se a podíval se na kotlík.

„Nenesu nic,“ řekl Ďurko. „Jdu si pro koně.“

„Začal si teprve zvykat. Škoda.“ Bača si povzdychl.

„Na panském začínají žně. Merjad ho musí vzít na pole.“

Stařík už neřekl nic. Vyšel ven s Ďurkem, poník stál za salaší a pásl se na šťavnaté trávě poblíž pramene. Bača ho přátelsky poplácal po krku a kůň zvedl hlavu. Bača mu přivázal ohlávku a přehodil mu konec provazu přes hřbet.

„Tak běž, kamaráde,“ řekl smutně. „Moc sis tady neodpočinul.“

Ďurko uchopil koníka za dlouhou hřívu a vyhoupl se mu na záda. Koník pohlédl na staříka a pak pomalu vykročil.

Ze salaše vyběhl Janko.

„Pozdravuj doma,“ volal za Ďurkem. „Co dělá Adam?“

„Má se k světu,“ vykřikl Ďurko. Koník se dal do pomalého klusu. Ďurko lehce svíral v ruce konec provazu. Když se před nimi objevily kopanice na druhé straně hřebenu, pobídl koně bosými patami a koník se rozběhl po širokém travnatém hřebeni. Před nimi se táhly kopanice, travnaté svahy plné kamení, až dolů k potoku a k říčce. Vysoko nad Rozsutcem se už zase kupily bílé mraky, na spodním okraji byly temné a hrozivé.

Ďurko uháněl jako s větrem o závod, připadal si jako pták v povětří, zavýskl a sklonil se hlouběji nad vlající hřívou. Cítil pach koně, ostrou vůni koňského potu. Poplácal koníka levou rukou po hubeném krku a přitáhl provaz. Koník zpomalil.

Dole ve stráni spatřil Ďurko známou postavu. Odbočil ze širokého hřebene a opatrně sjížděl svahem kolem Ploštin k úzkému proužku vyplavlého žitka. Bylo to Merjadovo políčko. Merjad se skláněl nad ubohým a chudičkým žitkem a velikým srpem žnul obilí.

V tom okamžiku se mu za zády objevil někdo další. Ďurko zastavil a zaclonil si dlaní oči. Poznal drába.

Pobídl koně a dojel k hornímu konci políčka. Dráb si ho nevšímal. Merjad stál se srpem v ruce před drábem a díval se do země.

„Proč jsi nepřišel na panské?“ zeptal se dráb. „To myslíš, že se kvůli tobě potáhnu takovou dálku?“

„Dnes nemusím,“ řekl Merjad pokorně. „Pan správce mi dovolil, poprosil jsem ho.“

„Mě jsi měl poprosit!“ rozkřikl se dráb.

„Pršelo, pane,“ odpověděl Merjad. „Na poli je stejně mokro, věděl jsem, že budeme čekat, až obilí oschne.“

„Tak. Panské může shnít, a ty si zatím sklízíš na vlastním,“ řekl dráb. „Holoto žebrácká!“

Merjad zvedl hlavu, ale mlčel. Dráb spatřil Ďurka.

„To je ten kůň?“ zeptal se dráb Merjada.

„Ano, pane.“

„Měl jsi ho ráno přivést! Proč jsi ho nepřivedl?“

Obrátil se k Ďurkovi.

„Pojď blíž!“

Ďurko tiše mlaskl a koník se vydal pomalým krokem k drábovi.

„Moc práce stejně neudělá,“ řekl Merjad. „Podívejte, jak je z lesa ztrhaný. Myslel jsem, že nahoře na salaši trochu nabude na síle.“

„Slez,“ poručil dráb Ďurkovi. Chlapec sklouzl ze sedla. Dráb mu vytrhl provaz z ruky a vyškrabal se koníkovi na hřbet. Merjad nechápavě přihlížel, co se bude dít.

Dráb kopl koně do slabin. Koník zařičel a rozběhl se. Dráb trhl provazem a stiskl kolena. Koník vběhl do Merjadova žitka a dráb ho hnal vzhůru do svahu, až od kopyt odletovala hlína. Žitko sahalo nízkému koníkovi sotva k břichu. Na horním konci dráb koně otočil a hnal ho zase polem dolů. Merjad stál a díval se na tu spoušť. Ve tváři byl pobledlý.

„Pane,“ řekl a hlas se mu třásl, „když přijdeme o celou úrodu, nebudeme mít co jíst. Umřeme hladem.“

„Žádná škoda,“ vykřikl dráb.

Hnal koně políčkem vzhůru, dolů a zase vzhůru. Pak zastavil u Merjada, podíval se na něj z výšky a řekl:

„Teď budeš mít aspoň víc času na panské. Do práce, a honem, nebo ti pomůžu!“

Pohlédl na Ďurka.

„A ty marš domů, neřáde!“

Pak pobídl koně a dal se klusem k cestě.

Ďurko se za ním ještě chvíli díval, potom se rozběhl strání k pěšince, která vedla od Ploštin až k hřebeni Púpova. Když doběhl na stezku, ohlédl se.

Dráb už byl skoro na cestě, která se vinula podle potoka, štval koně přes kameny, travnatým svahem stále dolů.

Merjad stál nad svým zničeným políčkem, ruce měl spuštěné podle těla. Stál bez pohnutí a v ruce pořád držel velký srp.

Ďurkovi se svíralo hrdlo. Třásl se hněvem a vztekem, cítil, jak se mu do očí derou slzy a kousl se do rtu, až to zabolelo. Potom se obrátil a úprkem se rozběhl k chalupě ve stráni.
